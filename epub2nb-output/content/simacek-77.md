---
contentType: prose
---

<section>

pan šedý

„Proč se obecně radí, abyste nevstupovali do vykradeného domu či bytu? Jednak může být pachatel ještě v bytě, jednak je vstupem do bytu často zničeno z hlediska kriminalistů to nejcennější, co v daném případě na místě vloupání většinou zůstává — STOPY zanechané pachatelem.“

Přesně, zcela přesně a téměř doslovně TAK jsem to před půl hodinou řekl manželce. Když jsme se vrátili ze sympozia v Banské Bystrici, otevřeli jsme dveře a hned v hale domu jsme uviděli několik poházených prázdných rámů. Proboha — veduty! Zabránil jsem manželce, aby do domu vstoupila, usedl jsem do auta, nenápadně z okna pozoroval vchodové dveře a zavolal policii. Vysvětlil jsem manželce, že v žádném případě nemůžeme vstoupit do domu dřív, než dorazí policejní výjezdová skupina. Sice jsem nikdy nestudoval žádné příručky či doporučení, jak se má člověk zachovat, když zjistí, že byl jeho dům vykraden, přesto jsem se zachoval vlastně úplně vzorově. I přes pochopitelné rozrušení jsem si ihned uvědomil, že zloději mohou být ještě v domě. Také bychom svým vstupem do domu mohli takříkajíc kontaminovat stopy. Navíc jsem si uvědomil i určitá hygienická rizika, která by mohla hrozit, pokud bychom s manželkou do domu jen tak lehkovážně vstoupili. Vím totiž, že z jakýchsi rituálních důvodů mají zloději ve zvyku při krádežích kálet na podlahu v domě, a rozhodně nestojím o to, abych snad do něčeho takového šlápl. Samozřejmě že Sylva začala být po krátkém čase netrpělivá a navzdory situaci chtěla vstoupit do domu. Prý je jí zima. Jako by zima byla teď naším hlavním problémem. To už jsem ale našel na internetu stránky organizace Bílý kruh bezpečí a na nich pokyny pro oběti krádeží. Samozřejmě že tyto pokyny zcela přesně, ale téměř na slovo přesně odpovídaly tomu, co jsem jí sám před chvílí říkal. Poslouchej, ano? Dobře poslouchej, protože tohle je doslova totéž, co jsem ti už sám říkal. Ano? Tedy — cituji: „Proč se obecně radí, abyste nevstupovali do vykradeného domu či bytu? Jednak může být pachatel ještě v bytě, jednak je vstupem do bytu často zničeno z hlediska kriminalistů to nejcennější, co v daném případě na místě vloupání většinou zůstává — STOPY zanechané pachatelem.“ Přesně tohle jsem říkal. Doslova přesně tohle! Zřejmě z důvodu jakési pokrytecké cudnosti se tedy na stránkách organizace Bílý kruh bezpečí neobjevilo varování před výkaly, které mohli zloději zanechat na podlaze domu, ale až na ty výkaly to zcela odpovídá tomu, jak jsem situaci sám zanalyzoval. Po další půlhodině manželka znovu navrhla, abychom vstoupili do domu, i když policie dosud nedorazila. S dětinskou zatvrzelostí opakuje, že nechce v takové zimě sedět v autě před domem. Opravdu nemám čas se teď zabývat její lehkomyslností. Místo toho se snažím znovu důkladně pročíst pokyny pro oběti vykradení. „Čím lepší bude vaše spolupráce s výjezdovou skupinou policie, která se dostaví do vašeho vykradeného bytu, tím větší je naděje, že bude pachatel odhalen a později usvědčen. Je nutno si uvědomit, že výjezdová skupina policie se ve vašem bytě nevyzná. Vy, ač zažíváte velice nepříjemné chvíle, byste měli být průvodcem této skupiny zejména proto, že byt znáte nejlépe a můžete policii například upozornit na všechny věci, které nejsou na svém místě, s nimiž bylo manipulováno a u nichž je předpoklad, že je měl pachatel v rukou. Můžete rovněž poukázat na přítomnost věcí, které do bytu nepatří a které na místě pravděpodobně zanechal pachatel (nedopalky cigaret, nakousnuté zbytky jídla apod.).“ To je zvláštní, že znovu opomenuli ty výkaly. Velmi zvláštní. Tedy zřejmě je pokrytecky ukryli pod zkratku „apod.“.

Policie dorazila po dvou hodinách. Přesně podle pokynů jsem je provedl po domě. Jak jsem bohužel předpokládal, hlavním cílem zlodějů byla sbírka vedut. V předsíni byly nakupené prázdné rámy a velká část vzácné kolekce byla pryč — mimo jiné i díla Rudolfa Alta nebo Josepha Altenkopfa. V prvním podlaží nechybělo nic než část této sbírky, soupravu na hlasité přehrávání hudby patřící švagrovi si zloději zabalili do igelitu, ale nakonec se s ní ani neobtěžovali a nechali ji na místě. Ani v dalším podlaží nebylo nic dalšího ukradeno, dokonce i peníze a šperky mé ženy zůstaly na svém místě.

Nemohl jsem nepostřehnout zvláštní rozpaky, se kterými manželka potvrdila policistovi, že jí nic nechybí. Sylva se tváří podezřele vyhýbavě, zámek u vchodových dveří je nepoškozený a zloději si neodnesli sbalenou hrací sestavu mého švagra. To všechno je ovšem podezřelé, velmi podezřelé. Vyběhl jsem nahoru do pokoje Michala Hromka a přehlédl obvyklý nepořádek tohoto páchnoucího doupěte. Vypadá to tu jako vždy, jako by sem nikdo cizí nevstoupil. Už vlastně ani nepotřebuji zvažovat fakta a analyzovat stopy, je mi jasné, co se tu asi odehrálo. Došlo mi to během několika minut. Michal Hromek už nejspíš zjistil, že ho jeho otec vydědil, proto zřejmě vpustil do domu zloděje, nechal je vyplenit sbírku vzácných vedut a podělí se s nimi o výnos z tohoto zločinu. Vlastně je docela možné, že mohl krádež spáchat i sám, bez kompliců. Jistě, to mohl. Kriminální schopnosti má, že?

</section>
