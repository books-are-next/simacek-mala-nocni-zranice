---
contentType: prose
---

<section>

pan šedý

Rychle jsem spolkl osmisetmiligramovou pilulku ibuprofenu a dlouze si oplachoval ruce a obličej studenou vodou. Přesně jak jsem očekával. Velmi intenzivní bolest se začala šířit ze zátylku přes pravý spánek, až ovládla celou hlavu. Během čtyřiceti minut by snad účinek léku mohl tepání v hlavě trochu zmírnit. Při troše štěstí, pokud se mi podaří usnout, by mohla bolest do rána polevit. Při troše štěstí…, ale já už bohužel vím, že na štěstí se příliš spoléhat nemůžu. Daleko pravděpodobnější je, že zítra se probudím opět s migrénou, kterou následně vystřídá několikadenní zácpa. Migrény a zácpy — ty už mě nepřekvapí; to spíš ta trocha štěstí — ta by byla překvapivá. Proud vody z umyvadla mi úplně zchladil obě dlaně, které si pak tisknu na spánky. Úleva nepřichází, naopak. Zvuk vody v uších najednou zesiluje do podoby burácejícího vodopádu. Příšerný hluk, se kterým voda dopadá do umyvadla a pak rachotí v odpadních trubkách, mi úporně a bolestivě rezonuje v lebečních kostech. Na své osobní stupnici bolesti můžu dnešní migrénu bezpochyby označit jako devítku. Devítka nikdy neustoupí za jedinou noc a vždy ji doprovází zácpa a většinou i nespavost. Tři hrozné rány železnou palicí. Buch! Buch! Buch! Znovu se ozvaly další tři hrozné rány. Buch! Buch! Buch! Nedoprovází snad dnešní migrénu ještě i mučivá sluchová halucinace? Rány palicí jsem při migréně ještě nikdy neslyšel. To by ovšem znamenalo, že už se nejedná o devítku, dokonce to není ani desítka, zkrátka už pro ni ani není číslo na stupnici. Rány se ozvaly znovu, zvuk nevychází z prostředku lebky, jak jsem se původně domníval, ale ode dveří. Tedy to není zvuková halucinace. Je to něco horšího. Do mé pracovny vstoupila inženýrka Marie Kubálková ze studijního oddělení. Dobrý den, pane docente. Můžu na okamžik vyrušit? Měl jste návštěvu, že? Jen přikývnu. Byla to policie, že? To se nestává tak často, aby někoho na fakultě vyšetřovala policie. Marně se na okamžik pokouším soustředit, potřeboval bych co nejrychleji najít způsob, jak Marii Kubálkovou přimět k odchodu. Ječivý tón jejího hlasu mi vyvrtává díry do mozku a zrychluje tepání v naběhlých žilách. Nepatrně si povolím kravatu. Potřeboval bych ještě pracovat, paní inženýrko. Jistě, pane docente, všichni potřebujeme pracovat. Hlavně klid na práci. Teď v tom shonu na začátku semestru bychom všichni potřebovali klid na práci, že? A ne policii na chodbách, že? Bolí mě hlava, nenapadá mě žádná odpověď. Pokud bychom vám mohli nějak pomoct, pane docente, nezdráhejte se na nás obrátit, ano? No nic, tak já vás nechám pracovat. Vlastně jsem vám přišla říct jen tohle, víte? Že se na nás můžete spolehnout. Myslím na studijní oddělení. I na děkanát.

Marie Kubálková odešla. Bouchnutí dveří se mi zakouslo do zátylku. Po jejím odchodu jsem se položil na záda přímo na podlahu své pracovny. Pomalu už by měl začít účinkovat ibuprofen. Měl by, ale neúčinkuje. Tohle je nejméně devítka, tady obyčejná pilulka nepomůže. Zřejmě nebudu schopen sám řídit auto a dostat se domů. Zavolám manželce. Ať už je kde chce, měla by mě okamžitě vyzvednout. Sedm zazvonění. Proč proboha právě dnes jí to musí trvat sedm zazvonění? Pokud by nenechávala telefon někde povalovat, přijala by hovor nejpozději po třetím zazvonění. Haló? V telefonu se ozývá nějaké funění a chroptění. Lucie, to jseš ty, Lucie? Haló? Sylva Šedá? My žádnej tablet nechceme, jděte do prdele. Proč máte telefon mé manželky? Okamžitě mi dejte k telefonu magistru Sylvu Šedou. Jděte do prdele!

Jsem příliš ochromen bolestí, než abych přemýšlel, s jakým sprosťákem jsem to právě hovořil. Zřejmě nějaký omyl. Opakovaně tedy stisknu volbu, abych zavolal manželce. Volaný účastník je nedostupný. Mnohokrát a opakovaně jsem ji žádal, aby telefon nevypínala a pravidelně si dobíjela baterii. Jindy bych možná volal na zákaznickou linku operátora, abych si stěžoval na předchozí chybné spojení s kýmsi, kdo mě dvakrát po sobě poslal… Jindy možná. Dnes ne, dnes na to opravdu nemám sílu. Musím se dopravit domů. Spolknu další pilulku ibuprofenu a nastoupím do vozu. Opatrně vyjíždím z parkoviště a zatáčím na hlavní ulici. Automaticky zabrzdím před vyznačeným přechodem pro chodce… Inženýrka Marie Kubálková jde po přechodu, otočila se, aby se rozhlédla, a vtom mě uviděla, zavrtala se mi pohledem přímo do hlavy. Teď mi to došlo. Byla u mě v pracovně! Byla tam hned poté, co odešla policie! Byla o návštěvě policie v mé pracovně informovaná! Není tedy pochyb, že nejpozději zítra bude informovaná celá fakulta. Marie Kubálková z toho udělá hlavní událost měsíce. Já ale nestojím o to být objektem nějakých řečí na chodbách fakulty. Jestli mám dnes usnout a zachovat si alespoň malou naději na to, že se do zítřka zbavím migrény, měl bych něco udělat. Potřeboval bych někoho, s kým by si mohl v klidu promluvit.

Krátký rozhovor s advokátem by mi snad mohl přinést trochu klidu. Rovnou se zastavím za rodinným právníkem, zřejmě mi poradí, jak postupovat, aby se další nechtěné návštěvy na pracovišti nemohly opakovat. Zřejmě bych si na policisty mohl stěžovat, mohl bych je přimět, aby mi napsali omluvný dopis, který bych pak ukázal inženýrce Kubálkové… No, snad by stačilo, aby si už nedovolovali navštěvovat mě na pracovišti. Zaparkoval jsem před domem JUDr. Jaroslava Sedláčka a vstoupil přímo do jeho kanceláře. Velmi stručně mu vysvětluji, že vlastně nepotřebuji tak úplně profesionální radu právníka, ale snad jen malý konzultační rozhovor. Nejsem zvyklý jednat s policií a teď jakousi zvláštní shodou okolností… Než jsem stačil vyložit důvod své návštěvy, JUDr. Sedláček mě zarazil. Promiňte, ale není možné, abych vám poskytoval jakékoli konzultace. Proč by to nebylo možné? Sice jsem to neměl v úmyslu, ale v krajním případě jsem koneckonců i ochoten tento krátký neformální rozhovor zaplatit jako běžnou právní poradu. Pokud bych s vámi cokoli konzultoval, ocitl bych se ve střetu zájmů, víte? Totiž… před několika minutami odsud odešla vaše paní. Co? Kdo? Vzhledem k tomu, že zastupuji vaši ženu v rozvodovém řízení, bylo by neetické zastupovat v jakékoli věci vás. To jistě chápete. Většinou chápu velmi rychle. Rychlé chápání je jaksi mou přirozeností. Vlastně se živím velmi ostrým a rychlým chápáním. Ale nějak nechápu… Jak může zastupovat mou ženu v rozvodovém řízení? Ona se nemůže rozvádět, je přeci vdaná za mě. To nedává smysl. Nemůže se rozvádět, je přece vdaná, že? Teď se poněkud nechápavě zatvářil JUDr. Sedláček. I v této nepřehledné situaci a navzdory nepomíjející migréně je moje mysl zvyklá pracovat v režimu přísné, neúprosné logiky. Totiž věta „nemůže se rozvádět, je přece vdaná“… Opravdu jsem tohle řekl? Já? Takový nesmysl. Pochopitelně — pokud se někdo rozvádí, musí být přeci nejdřív ženatý nebo vdaná. To je snad jasné. Tedy, aby se moje žena mohla rozvádět, musí být nejdříve vdaná. Ovšem pokud se moje žena rozvádí, musí se rozvádět se mnou. To ovšem nedává smysl. Rozvádí se se mnou? Tedy moje žena se rozvádí se mnou? Ale to bych snad přeci věděl. Rozvádí se zřejmě skutečně se mnou! To ovšem není příliš kooperativní a vstřícný přístup.

</section>
