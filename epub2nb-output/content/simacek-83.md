---
contentType: prose
---

<section>

pan otec

Tohle by se vysvětlovalo trochu obtížně. Nikdo v autě se netváří jako na výletě, nikdo nevypadá, že by měl bůhvíkolik energie navíc, a já navrhuju zajížďku. Hustě sněží, je vidět jen na pár metrů a auto se hrabe do kopce opravdu ztěžka. Já vím, že nemáme řetězy, vím, že ujet padesát kilometrů přes Passo Tonale, které je v nadmořské výšce přes 1800 metrů, bude asi v tomhle počasí únavný, ale stejně bych se prostě rád podíval do nejspíš úplně nezajímavýho a bezvýznamnýho městečka s názvem Vezza d’Oglio. Vysvětlovalo by se to trochu obtížně, takže to prostě nevysvětluju. Kdybych věděl předem, že to najdu na mapě, kdyby mě napadlo, že mě to tam tak potáhne, mohl jsem si najít nějakou šikovnou záminku, abysme tam zajeli. Ale nepřipravil jsem se předem, takže nevím, jestli je tam úžasnej kostel nebo jestli tam třeba nevyřezávají nejhezčí betlémy z celých Alp. Neumím prostě říct jediný rozumný důvod, proč bysme si měli zajíždět. Na Šárce je vidět, že už je vyčerpaná, řídila osm set kilometrů v příšerným počasí, a kupodivu se mě ani neptá, proč chci zabočit. Michal se taky neptá, Sylva se taky neptá. V celým autě je cítit jen tuhý pasivní odpor. No tak jo, tak to teda otočíme. Promiň, hele, jestli se ti tam nechce, tak až to půjde, tak bysme se mohli otočit, jo? Pojedeme prostě domů, jo? Šárka jen kývne a po pár minutách se na odpočívadle otáčí.

V městečku Vezza d’Oglio žije jeden chlapík, kterýho znám z výstřižku. Teda jestli tam opravdu žije, těžko říct, ale nejspíš tam žil před pár lety, když se dostal do mé sbírky smolařů. Zapomněl jsem, jak se jmenuje, ale možná bych ho poznal podle fotografie. Je to zřejmě jediný člověk na světě, kterému se podařilo nechat se čtyřikrát v životě zasypat lavinou. Pokaždé přežil, i když s různými zlomeninami. Když v rozhovoru popisoval svoje zážitky, tvrdil, že jakmile pomine stres a člověk zjistí, že se nemůže sám nijak vyhrabat, začne se pomalu uvolňovat, až nakonec pocítí úplný a naprostý klid. Nikdy prý nezažil větší pocit klidu než pod lavinou. Tohle bych prostě nikomu nevysvětlil. Nevím, co bych řekl, až bysme přijeli do Vezza d’Oglio. Tak vážení, vystupte si z auta a rozhlédněte se kolem, v tomhle městě totiž žije člověk, který čtyřikrát v životě zažil úplný a naprostý klid. Já nevím, jak se jmenuje, nejspíš není žádná šance ho tady najít, ale rád bych se ho zeptal, jaké to je — ten úplný a naprostý klid.

Nikdo se na nic neptá. Naštěstí. Nikdo se mě nezeptal, proč otravuju se zajížďkou, nikdo se mě ani nezeptal, proč jsem si to najednou rozmyslel a zavelel k otočce. Všichni se teď nějak obejdeme bez otázek. Já jsem se nezeptal Michala, co tady dělá uprostřed Alp bez peněz, a dokonce i bez náhradního oblečení nebo nějakého zavazadla. Taky jsem se ho nezeptal, co vlastně provedl s těma grafikama, který si vzal u nás v domě. Dietní sestra Šárka se mě včera vlastně nezeptala vůbec na nic, když jsem ji požádal, aby vzala auto a odvezla mě a Sylvu do Madonny di Campiglio, protože tam musíme vyzvednout Michala z nějakýho penzionu. Nikdo jsme se taky nezeptali Sylvy, co se to vlastně děje, když po krátkém rozhovoru s Michalem zmizela a skoro na hodinu se zamkla sama v koupelně. Ale to jsme možná měli, na to jsme se sakra zeptat měli. Nebo aspoň já jsem se měl zeptat. Podívám se za sebe, obě moje děti spí na zadním sedadle. Co to sakra mělo znamenat? Chápeš, co to mělo znamenat? zeptám se polohlasně Šárky. Ta jen pokrčí rameny a prohlásí, že je to těžký. Jak proboha těžký? Tohle není těžký, tohle přece vůbec nedává smysl.

Když jsme dnes přijeli do penzionu, kde zrovna pobýval můj synek, zavedla nás správcová rovnou k němu do pokoje. Michal tam ležel oblečenej v posteli a spal; jak jsem pochopil, spal tam takhle víc než dva dny v kuse. Když jsme ho opatrně probudili, trval na tom, ať ho hned odvezeme do Brna do nemocnice, že si chce nechat vyříznout ledvinu. Chvíli se dohadoval se Sylvou, tvrdil jí, že jí rozhodně chce dát ledvinu, a trvalo nějakých deset minut, než se uklidnil a pochopil, že po něm nikdo žádnou ledvinu nechce. Sylva nejdřív vypadala úplně klidně, bez mrknutí oka si nechala od zmateného Michala povykládat, jak ho pan Šedý přesvědčoval, že by měl své nemocné sestře darovat ledvinu. Potom Michala pár minut konejšivě utěšovala, vysvětlovala mu, že je celkem zdravá a že opravdu ledvinu ani nepotřebuje, ani nechce. Nakonec ho musela ještě ujistit, že kdyby náhodou přece jen ledvinu chtěla, bez mrknutí oka nechá Michala kompletně vykuchat na orgány. Potom se najednou roztřásla a prohlásila, že potřebuje být chvíli sama, a zmizela v koupelně. Naložili jsme Michala do auta, Šárka nastartovala a zapnula topení a já jsem zaplatil správkyni penzionu za Michalův nocleh. Když jsme už asi půl hodiny seděli v autě s nastartovaným motorem, měl jsem dojem, že bych asi měl pro Sylvu zajít. Ale Šárka mě zadržela, prej ji mám chvilku nechat. Z chvilky byla nakonec skoro hodina. Michal mezitím usnul. Když se Sylva vrátila, řekla jen, že můžeme vyrazit, a asi po šedesáti kilometrech jízdy taky usnula. Takže teď oba spí na zadních sedadlech a já jsem se vůbec na nic neptal. Až dosud, teď se ptám aspoň Šárky. Rozumíš tomu? Tohle přece nedává smysl. Nedává, souhlasí Šárka, ale prej už něco podobnýho párkrát viděla, i když to nedává smysl. Jak viděla? Cos viděla? Že si někdo vymyslel nějakou transplantaci? Že někdo tvrdil, že chce pro někoho ledvinu, a celý si to vymyslel? No, skoro jo, prohlásí Šárka. Jak skoro? Zažila jsem to párkrát v Lípě i v hospicu, kde jsem byla předtím. Lidi si prostě zveličí nějakou nemoc nebo si ji úplně vymyslí. Nojo, to jsou normální hypochondři, tohle je ale snad něco jinýho. Je to podobný, viděla jsem starší lidi, kteří tvrdili, že musí o někoho pečovat, a vymýšleli si celý složitý diagnózy chorob. Prostě tak na sebe upozorňovali. Prej to existuje i u matek, vymyslí si, že jejich dítě má nějakou chorobu, a tahají ho po nemocnicích, někdy ho dokonce samy zraní nebo schválně nakazí. Má to i nějakej název, je to nějakej syndrom. Tohle mi přijde přitažený za vlasy, ale hádat se nebudu. Syndrom je syndrom, možný je nakonec všechno. Aha, tak syndrom. Tak jestli je to syndrom, tak by toho idiota asi měli zavřít do blázince, ne? To vážně nevím, říká Šárka. To, že to má nějakej název a že je to syndrom, ještě neznamená, že se to dá vyléčit v blázinci.

</section>
