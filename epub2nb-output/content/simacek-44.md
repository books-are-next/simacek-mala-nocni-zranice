---
contentType: prose
---

<section>

pan otec

Čekala jsem, že třeba aspoň napíšeš esemesku k novému roku, a ty ses vůbec neozval. Dietní sestra Šárka mě odchytila hned ve vchodu, když jsem se po Vánocích vracel do Senior centra Lípa. Nojo, popravdě mě to nejspíš nenapadlo. Tohle ale nemůžu říct. Myslel jsem si, že budeš doma a že se nějak nehodí, abys dostávala zprávy od cizího chlapíka. Rozumíš, říkal jsem si, že by ti to mohlo třeba způsobit problémy. V zájmu diskrétnosti. Jseš přece vdaná, žejo. Tohle snad zní celkem věrohodně. Co věrohodně, tohle je totiž skoro pravda, přece nemůžu posílat novoroční přání ženě, o které vím, že je vdaná. No, odsud z centra mi píše hodně lidí. Když jsem doma, dostanu takových pozdravů nejmíň desítku. A letos jsem navíc byla tady. Vzala jsem si službu na Silvestra. Kdo by chtěl být dobrovolně na Silvestra v práci? Já, když to jen trochu jde, tak si službu vezmu, vysvětlila mi Šárka. Prej je to lepší než Silvestr ve dvou. Po tolika letech by byl pořád stejnej. Rozhodně je to tady zábavnější a veselejší. S manželem prý nebyli nikde mimo dům už několik let. Prý nechodí vlastně vůbec nikam. On nechce. Jak nechce? Prostě chce být pořád doma. Stačí, když chci o víkendu jet třeba na výlet. Tak hraje uraženýho, že se mi doma nelíbí, když on ten dům postavil skoro sám. Vždycky to nějak takhle otočí. Už jsem to dávno vzdala. Prostě jsem buď v práci, nebo doma. Přijde mi to divný, ale asi mi do toho nic není. Podle Šárky to ale bohužel vůbec není divný. Prej to takhle má většina ženských. Manželé prostě nechtějí nikam chodit, když tak jedině sami, nejlíp pochopitelně do hospody. Přitom ale nesnáší, aby někam chodily samy jejich ženy. Na to nevím, co bych měl říct. Nevzpomínám si, že bych někam nechtěl chodit se Sylvou, když žila. Minimálně na hory jsme jezdili často. Ale tohle téma prostě neotvírám. Už tak se cítím trochu nesvůj, že se s ní mám bavit o jejím manželovi. Měl bych co nejrychleji změnit téma. Takže jakej byl teda Silvestr tady? Večeře, tombola a ohňostroj. No nazdar, ohňostroj na dvoře domova důchodců. To je trochu o strach. Pak prej pomáhala psát přání paní Mikulové, která už moc nevidí. Takže za ni napsala několika jejím bývalým sousedkám SMS pozdrav. Ach jo, takže zase nenápadně vytahuje, že jsem jí neposlal tu esemesku k novýmu roku. To mám jako znova vysvětlovat, proč jsem jí nenapsal? To ani omylem. Už jsem ti říkal, že sbírám výstřižky? Ne? Výstřižky o různejch smolařích a různejch malejch katastrofách. No a nějak jsem si na to vzpomněl. Když jsi říkala, jak ta paní Mikulová nemůže nic napsat, protože na to nevidí. Tak jsem si vzpomněl na jednu slepou dámu, o které mám výstřižek. Napsala celej román. Jenomže jak byla slepá, tak si prostě nevšimla, že jí nepíše propiska, a psala dál. No, a až napsala celej román a chtěla ho někomu ukázat, zjistilo se, že má prostě prázdnej sešit. Tohle sis teď vymyslel, že? Asi to nezní moc věrohodně, ale říkám pravdu jako vždycky. Vlastně je skoro škoda, že říkám pravdu, docela by mi lichotila představa, že si v případě potřeby dokážu vymyslet nějakou pitomou historku k zamluvení problému, ale nedokážu. Jasně že nevymyslel. Ten výstřižek mám, klidně ti ho ukážu.

Devětapadesátiletá nevidomá Britka Trish Vickersová z hrabství Dorset byla zcela zničená, když se dozvěděla, že kniha, jejíž psaní se věnovala, vlastně vůbec napsaná není. Od strany 26 jí došla náplň v propisce, a ona tak psala naprázdno. Rodina se rozhodla odnést knihu na tamější policejní stanici se žádostí o pomoc. Policejní experti nakonec souhlasili, že bezradné ženě pomohou, a metodou, která zaznamenává bezbarvé rýhy v papíru, se jim podařilo celý román obnovit.

Šárka by si ten román prý docela ráda přečetla. Já ne, tohle nejspíš bude jedna z knih, bez kterých bych se dokázal obejít. Něco jako Vnitřní hra tenisu — kniha, kterou jsem nadělil zeťovi. Vysvětluju Šárce, kterou Vnitřní hra tenisu zaujala, že jsem využil dceru k nákupu vánočních dárků, protože jsem nebyl schopnej něco sám vymyslet. No a tohle prostě vybrala. A kdo ti vybíral dárky pro ni? No, to jsem musel sám, tam se moc nebylo na koho obrátit. Synek by vymyslel něco nejapného, jako seskok padákem nebo kurz pro bubeníky. Takže Sylvě jsem prostě koupil týden na horách v Itálii. Její matka byla z Popradu, vyrůstala v Tatrách, takže jsme trávili na horách všechen čas. No a Sylva o to vlastně přišla. Když vyrůstala, už jsem byl sám a na hory jsme jezdit přestali. To vám závidím. Že jste jezdili se ženou na hory, že jste vůbec někam jezdili. My jsme trávili každou dovolenou na stavbě domu. Teď bysme na hory klidně jet mohli, ale… Škoda mluvit, posteskla si dietní sestra a já jsem se prostě odmlčel. Na tohle zkrátka nemám co říct. Nemůžu s ní přece sdílet naštvanost na manžela, kterej nechce nikam jezdit, nemůžu jí ani slíbit, že s ní pojedu na hory, nemůžu jí ani říct, že nemá čeho litovat. Prostě tohle je situace, ve které se nedá říct nic. A tak po minutce ticha aspoň dodám, že Michalovi jsme koupili pánev a závěsy. Pánev a závěsy, to jsou skoro ženský dárky, ne? Podle Šárky má můj syn nejspíš ženskou duši. No nevím. Ženskou duši?

</section>
