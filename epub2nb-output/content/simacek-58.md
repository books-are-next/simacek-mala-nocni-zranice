---
contentType: prose
---

<section>

pan syn

Já nechci bejt nějak protivnej nebo někomu přidělávat problémy, ale snad je každýmu jasný, že tentokrát se toho po mně chce trochu moc, ne? Snažím se ségře vysvětlit, že po mně nemůže chtít, abych se ze dne na den sbalil a nechal se deportovat někam do prdele světa. Je to nějakejch osm set padesát kilometrů, uprostřed ničeho. Normální pustina v horách, kolem spousta medvědů, našel jsem si to. Fotky medvědů jsou na oficiálních stránkách tý díry, medvěda mají i ve znaku. Cesta autem tam trvá devět hodin, nějakej blbej autobus od cestovky to pojede nejmíň dvanáct. Zdvořile se snažím ségře vysvětlit, že jsem si našel na mapě to místo, kam deportovali Havlíčka, aby zmizel navěky na úplným konci světa — Brixen. Tak tenhle Brixen je po cestě, možná tam dokonce autobus z tý cestovky udělá menší zastávku na vyčůrání, možná. V každým případě je ta díra, kam mám jet, ještě o dalších skoro dvě stě kiláků dál. Jo, je mi jasný, že pro nějaký dobrodružný týpky by to asi byl skvělej výlet; lidi tam jezdí lyžovat, dobrý, nic proti nim. Jenom prostě nemusíme mít všichni stejný zájmy. Já nestojím o to lyžovat v Alpách, nestojím ani o cestu přes Saharu na velbloudovi, a nechci ani jet na saních se psama za polární kruh. Když budu chtít cestovat, poletím třeba dvě hodiny letadlem do Londýna na nějakej koncert, dám si pivo v nějakým pubu a pak domů. To možná, ale nepotřebuju jezdit někam, kde jsou medvědi a laviny. Na lyžích jsem nestál už nějakejch dvacet let a rozhodně mi to nechybí. Jenomže pro Sylvu není žádnej argument dost pádnej. Prej medvědi v zimě spí a prej to mám udělat pro tátu, že mu nemůže říct, že vyhodí jeho vánoční dárek do luftu. Jo, já jsem prostě chlápek, kterýho vyrazili ze školení „naučte se říkat ne“.

U autobusu jdu rovnou za šoférem, abych mu vysvětlil, že mám kinetózu a že potřebuju sedět po směru jízdy někde u okna, nejlíp uprostřed autobusu nebo kde to podle něj nejmíň poskakuje. Autobusák se tváří celkem lhostejně, prej má všechny místa po směru jízdy a jinak si můžu sednout, kam chci. Je to kliďas, to je jasný, v podstatě jsem mu mezi řádkama vysvětlil, že se mnou nemá po cestě moc házet, jinak mu pobleju autobus, ale s ním to ani nehnulo. Tak to je snad celkem dobrá zpráva, je to lepší, než kdybysme jeli s nějakým nervákem. Vybavil jsem se dvěma krabičkama kinedrylu a pár třetinkama plzně, takže bych to měl taky zvládat v klidu. Prej se má brát jedna tableta hodinu před odjezdem, tak to už nestihnu, tak si dávám čtyři tablety čtvrt hodiny před odjezdem, a podařilo se mi celkem úspěšně usnout hned za Brnem.

Po ránu to vypadá, že asi budu jedinej, kdo si nevzal svačinku. Ze všech stran jsou cítit řízky. Ale určitě nejsem jedinej, kdo má kinetózu, podle toho, jak se mísí vůně řízků se zvratkama, tady to někdo podcenil a nevzal si kinedryl. No a taky, jak dál lehce nasávám do nosu, cejtím, že jsem tady jeden z mála, koho nenapadlo vyzout si na noc boty. Když se smísí pach propocenejch pohorek, řízků a následků kinetózy, má to jeden pozitivní efekt, člověk prostě nějak vytěsní, že ho bolí za krkem, a taky se nějak přestane obávat cíle svý cesty. Já jsem se přistihl, že se vlastně už těším, až budeme na místě a loknu si horskýho vzduchu.

</section>
