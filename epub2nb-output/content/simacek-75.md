---
contentType: prose
---

<section>

pan otec

Manželské průšvihy, mesaliance nebo partnerské katastrofy mě z nějakého důvodu nikdy příliš nepřitahovaly. Ve své krabici s výstřižky, tedy ve své sbírce smolařů, nemám vlastně žádné případy nešťastníků, kteří by si uhnali problém pitomým výběrem partnera. Když o tom teď přemýšlím, přijde mi to skoro neuvěřitelný. Mám zprávy o lidech zasažených kulovým bleskem, pokousaných mývalem, vyplavených přílivovou vlnou, mám oběti požárů a všemožných nehod, ale úplně jsem opomenul chudáky, kteří prostě šlápli vedle v rodinném životě. Přitom taková obyčejná svatba je nejspíš nejjednodušší způsob, jak se dostat do potíží. Mohl jsem do své sbírky klidně zařadit úplné životopisy třeba všech manželek Jindřicha VIII., ale nejsou tam. Asi jsem svou kolekci škodolibosti budoval bez rozmyslu. Jediný případ v mé sbírce je ošklivá šedovlasá babka jménem Linda Wolfe, Američanka, která se vdávala třiadvacetkrát. Její výstřižek se krčí na dně krabice a vždycky mi připadal vlastně celkem nezajímavý, nějak jsem si nejspíš neuvědomoval, že možná právě ona je nejhorší případ ze všech smolařů. Nebýt toho, že si dvakrát vzala homosexuála a dvakrát bezdomovce a jednou se vdávala ve vězení, když si brala jednookého kriminálníka, nejspíš by mi tenkrát nepřišla vůbec zajímavá. Ženská, která se přinejmenším dvaadvacetkrát spálila, mi málem nepřišla dost politováníhodná. Přitom je zjevné, že troubové, kteří dostali dvakrát zásah kulovým bleskem, jsou proti ní vlastně šťastní břídilové. Ovšem i tahle mistryně přehmatů se zvládla dvaadvacetkrát rozvést, na tom přece nic není, skoro polovina všech manželství se u nás po pár letech rozvede, tak o co jde? Šlápnout do hovna, to se může stát každému, někomu se to stane třeba i dvaadvacetkrát, ale dál v tom hovně přešlapovat, to už nedává smysl. Na tom snad není nic komplikovaného, tak proč je to tak nepochopitelné zrovna pro mou dceru? „Nebudeme o tom mluvit“ — tohle je jediný, co k tomu Sylva řekne, jako by se už někdy něco vyřešilo tím, že o tom „nebudeme mluvit“.

Sylva prostě potřebuje popostrčit. Musí dostat důvod. Osobně si nedovedu představit lepší důvod k rozvodu, než jaký představuje její manžel sám o sobě. Zřejmě jí to nestačí. Namátkou jsem zapátral v několika ženských magazínech, abych se dozvěděl, co se dnes považuje za dostatečný a jasný důvod k rozvodu, když nestačí prostý fakt, že manžel je pitomec. Většina žen překvapivě žádné zvláštní důvody nepotřebuje, rozvádí se zřejmě jen tak, prostě se podívají vedle sebe, zhrozí se a jdou se rozvést. Ty konzervativnější považují za hlavní důvod nevěru; jestli se dá věřit těmhle časopisům, nevěra je pořád nejčastějším konkrétním důvodem pro rozvod. Jenže milenku zeťovi asi neseženu, tomu bych nejspíš nedokázal sehnat ani šlapku, tohle vypadá beznadějně.

Skutečně to vypadalo beznadějně, nepřišlo mi možné přesvědčit jakéhokoli rozumně uvažujícího člověka o tom, že by můj zeť mohl mít s kýmkoli poměr. Ale někdy se objeví nápad na řešení náhle a nečekaně. Přišel mi totiž do cesty pan Dvořák, ten ubohý starý udavač, který mě teď na chodbách domova důchodců míjí nejméně metrovým obloukem. Kolik práce by mi asi dalo ukrást mu ten jeho psací stroj, naklepat na něm nové udání a podepsat se jako „neznámý přítel“? Mohl bych napodobit osobitý styl pana Dvořáka a prostě udělat další krok k tomu, abych zabránil paní Šárce Zimkové „nadále se spouštět“. Tentokrát bych navíc odhalil i identitu jejího milence — jistý docent Šedý z Brna. Je to mimochodem tentýž docent Šedý, jehož auto přece vážený pan Zimka nedávno z okna zahlédl podezřele postávat před svým domem. Jistě, nikdo soudně uvažující by nemohl uvěřit tomu, že by Šárka mohla mít poměr s mým zetěm, ale já vlastně nepotřebuju přesvědčovat nikoho rozumného a normálního. Stačí mi, když tomu uvěří ten chcípák pan Zimka, Šárčin manžel. Z prvního dopisu od „neznámého přítele“ se dověděl jen o tajném poměru své ženy a teď z druhého dopisu se konečně dozví, komu má vlastně nafackovat. Než se to pak celé obloukem dostane k Sylvě, už ani nebude zkoumat, co se vlastně stalo, ta ostuda jí bude stačit, aby se toho skřeta konečně zbavila. Možná to ani nebude potřeba, možná prostě ten Šárčin chcípák Šedého rovnou zabije a hotovo. To by bylo rychlé a účinné řešení. Jistě, teď trochu fantazíruju, to by bylo docela přitažené za vlasy, ale člověk nikdy neví. Zkusím to dát na papír.

</section>
