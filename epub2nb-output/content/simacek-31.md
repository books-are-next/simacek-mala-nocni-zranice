---
contentType: prose
---

<section>

pan syn

Něco tomu chybí, prostě nějak nejsem úplně spokojenej. Ten zvuk má detail úplně perfektní, prostor skoro dokonalej, ale stejně mě to nějak nevtahuje. Už nějakou dobu jsem nezažil ten pocit, že by mě zamrazilo, nebo pocit, že se mi vzadu na krku zježí chloupky, chybí jemný vibrace kolem břicha. Tohle už jsem doprdele dlouho nezažil, že by mě nebavilo poslouchat muziku. Přeskakuju z jedný skladby na druhou a už dlouho jsem si neposlechl nějaký album úplně celý. Nějak nemůžu bejt spokojenej. Když jsem byl malej, dost se hrála skupina Laura a její tygři, to už si asi nikdo moc nepamatuje, a ta měla písničku, kde se zpívalo pořád dokola: „Nemůžu bejt spokojenej, nemůžu bejt spokojenej, nemůžu bejt spokojenej…“ Jasně, taky dávno předtím existovala písnička „I Can’t Get No Satisfaction“ od Rolling Stones. Když je normální chlapík nespokojenej se zvukem, většinou zkouší nějaký nový kabely, ale s mejma kabelama Crystal Cable Standard v čistým stříbře by to nemělo smysl, nic navíc už bych ze zvuku nevyždímal, ani kdybych se rozkrájel. Místo CD přehrávače mám streamer Linn Akurate DS, do toho jdou ze serveru hudební data v plným rozlišení; co jde, mám ve 24 bitech, pak přes symetrický kabely do zesilovače Pass Labs v čisté třídě A a znova kabely Crystal Cable do reproduktorů Wilson Benesch Trinity se supertweetry Sphere Ultrasonic Generator a na vrcholu trojúhelníku sedím já, poslouchám zrovna Jessie Ware, o které všichni tvrdí, jak má omamnej hlas a — nemůžu bejt spokojenej. Něco tvrdšího? Pig Destroyer, Haemorrhage, Rotten sound. Ani hovno — všechno to jde nějak mimo mě, sice to hraje, já to slyším, ale jsem někde jinde. Můžete mít detailů, kolik chcete, ale když není objem, postrádá to sílu, která člověka vtáhne. Jenomže tady nahoře v pokojíku by vůbec nedávalo smysl zkoušet nějak výrazně větší bedny, mám pokoj asi tak dvacet metrů čtverečních a moje malý Wilson Benesch Trinity jsou to nejlepší, co jde do takovýho prostoru dát. Chce to větší prostor a ten tady je, žejo, jenom potřebuje upravit. Chce to prostě udělat zgruntu slušnou poslechovou místnost dole z tatíkova pokoje, ten má tak kolem čtyřiceti metrů, akorát. Myslel jsem, že to bude den v háji, ale nakonec mě to celkem nakoplo, tak beru pár papírů, metr, tužku a jdu dolů. V tomhle pokoji mám konečně šanci rozmístit bedýnky přesně do zlatýho řezu, tak jak to radí George Cardas, což je mimochodem výrobce nejlepších kabelů na světě, když pomineme stříbrný Crystal Cable. Cardas aplikuje zlatej řez na všechno, včetně ideálních rozměrů poslechový místnosti, velikosti reprosoustav a jejich umístění vzhledem ke stěnám a k sobě navzájem. Je to jednoduchý a mám k tomu taky návod, změřím šířku zadní stěny a tu vynásobím krát 0,447, to mi dá vzdálenost bedýnek od zadní stěny, a když to vynásobím krát 0,276, dostanu vzdálenost beden od bočních stěn. To mi dává bedýnky asi dva a čtvrt metru od zadní stěny a necelej metr čtyřicet od bočních stěn, dokonalý. Dívám se na to a je jasný, že bych je sám umístil přesně takhle i bez počítání. Teď ještě oddělat ty debilní skla z knihoven a pak zasklený obrazy, ty zatím hodím do předsíně. Jak bude čas, ještě pořídím akustický závěsy, ale jinak je to tady jakžtakž slušně zatlumený. Dřu se s tím celej den a bolí mě záda a koleno a loket, do kterýho jsem se dvakrát praštil. Jenom zesík váží třicet kilo, docela se to všechno pronese. Ale stálo to za to, vypadá to skvěle. Když to konečně aspoň nahrubo dodělám a sednu si po příšerný celodenní dřině, jsou dvě hodiny ráno. Normálně bych šel spát, ale dnes ne, musím to aspoň zlehka otestovat ušima, takže si udělám kávu a jdu na to. Už teď to hraje slušně. Začnu muzikou, která je stará vlastně přesně jako já, Pink Floyd, The Wall. „In the Flash“, prvních pár úderů na bicí a na ksichtě se mi roztáhne úsměv. Takhle nějak jsem se usmíval naposledy, když jsem zkoušel dva dny nekouřit. Po dvou dnech jsem si dal první cigáro a přesně takhle jsem se tlemil, tak jedu dál, „The Thin Ice“, pak „Another Brick in The Wall“, další káva a jedu až po „Goodbye Cruel World“, poslední skladbu první části, a pokračuju dál, „Hey You…“

Probudil jsem se někdy kolem jedný, ale na to, že jsem celou noc nespal a nejedl, ani nejsem moc unavenej. Rychle si umíchám na pánvičce pár vajíček a jdu řešit ty basy. Po rychlý snídani jsem ještě stáhnul dolů ségru. Vysvětlil jsem jí, že to, co po ní chci, možná vypadá maličko divně, ale potřebuju si ověřit, jestli musím kupovat závěsy, nebo ne. Hele, musíš si oblíct kabát nebo kožich, vzít peřinu a na chvilku si stoupnout tadyhle ke zdi. Tohle je místo odrazu mezi reproduktorem a mejma ušima, chápeš, jako kdybys hrála kulečník, od reproduktoru odraz k mejm uším, je to sice dost daleko, ale je tam okno jen se záclonou, jde mi o to, že tam možná budu potřebovat dát akustickej závěs. Na mé sestře je skvělý, že většinou nic moc neříká, nic extra nekomentuje, takže si celkem bez vytáček bere kabát, do ruky peřinu a stoupne si, kam potřebuju. Na zkoušku pustím pár skladeb, posouvám ségru podél zdi, pak pro jistotu ještě na jiný místa v pokoji. No, popravdě žádnej moc velkej rozdíl slyšet není, je skoro jedno, jestli to ségra tlumí peřinou a vlastním tělem. Ale ten závěs radši časem stejně koupím. Tak jo, hele, zajedeme na otočku do Ostravy, autem, jo? Jako kdy? ptá se Sylva. Jako teď. Kdy asi bys myslela? No já nevím, přece mi nemůžeš jen tak říct, že chceš jet teď hned někam dvě stě kilometrů a zpátky. Proč ne? Máš něco domluvenýho? To nemám. No vidíš, tak zajedeme do Ostravy, potřebuju si tam něco vyzvednout. Hele, já už jsem tam volal a je to domluvený, za dvě hodinky tam jsme a do večera jsme zase doma. Bude se ti to líbit, uvidíš. Jseš normální? Co by se mi mělo líbit na tom, že ti budu dělat řidiče? Bez tebe tam prostě jet nemůžu, vždyť víš, že nemám řidičák. Jasně že to ví, moc dobře ví, že nemám řidičák, tak je snad jasný, že mě tam musí hodit, jinak to udělat nejde. Vysvětluju jí, že mám v Ostravě domluvený, že si tam vyzvednu infrasonickej generátor Wilson Benesch Torus. Je to nejlepší subwoofer na světě a je přesně navrženej a sladěnej tak, aby seděl k mejm bedýnkám Trinity. Nevím, jestli úplně přesně do detailu pochopila, co jsem se jí snažil vysvětlit, že teď těžko narychlo prodám svoje bedýnky Trinity, protože abych měl nějakej základ na větší, musel bych za ně dostat tak sto dvacet, pak asi tak dvě stě přidat a koupit třeba A.C.T., a výsledek by stejně nebyl lepší, než když k těm Trinity přidám Torus. Asi to všechno úplně nepochopila, ale jedem. Sylva je zlatá. Většinu cesty tam jsem prospal, ale zvládli jsme to. Celou noc vzhůru, ze včerejška jsem úplně utahanej. Ségra teda docela protáčela oči, když jsem platil, připadalo jí, že sto osmdesát tisíc je moc. No, je to dost, ale jinak tam slušný basy nedostanu, žejo. Uvědomuješ si, žes utratil peníze, za který člověk normálně žije celej rok? A taky kvůli tomu musí rok pracovat, aby je vydělal? Já nevydělávám ani tolik, pro mě je to ještě víc peněz, připustil jsem. Protože nevyděláváš vůbec, kde jsi vlastně na tu blbost vzal? Z peněz na dům. Z peněz, co jsou odložený na opravy domu, z kterýho ti navíc patří jenom třetina? No, nějak tak, připustil jsem. Strašně nutně potřebuješ vedle sebe někoho, kdo by ti dokázal vyhnat tyhle nesmysly z hlavy. Sylvo, basy nejsou nesmysly, je to základ, fundament, rozumíš. Taky se tomu tak říká, basovej základ, basa tvrdí muziku.

Jak jsem si myslel, kde se vzaly peníze na Torus, je ségře za pár minut úplně jedno, každýmu to je nebo za pár minut bude jedno. Jo, když se to řekne takhle mimo souvislost, vytrženě, že jsem to vzal z fondu oprav na barák, kterej vynáší tak akorát, abysme trochu přežili, tak to vyzní blbě, když mi patří akorát třetina. Ale já si z těch peněz třeba zase další dva roky nic nevezmu, a tím se to vyrovná, za ty dva roky. Ale Sylvu to už opravdu nezajímá, mluví o tom, že chce jít pracovat, že když už v baráku není táta, tak přece není důvod zůstávat doma, a že si myslí, že by si zasloužila, abych ji v tom podpořil. Jasně, klidně tě podpořím, říkám.

</section>
