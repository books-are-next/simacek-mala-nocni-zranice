---
contentType: prose
---

<section>

pan syn

Někdy je těžký přesně vyhmátnout ten okamžik, kterej nějak spontánně vede k tomu, aby se lidi začali líbat. Aspoň teda pro mě je to trochu obtížný. Dřív na různejch večírcích to přicházelo tak nějak samo, člověk se ještě ani nestihl slušně namazat a už mu nějaká holka vrazila jazyk do krku, teda občas. Někdy ten okamžik taky nepřišel nebo ho spíš člověk mohl nějak prošvihnout. Tu a tam se stalo, že se člověk začal rozkoukávat a najednou viděl, že kolem jsou samý slintající dvojice a on se vlastně ani nemá s kým bavit, že zůstal tak nějak lichej. Zdá se mi, že pokud člověk nějak moc intenzivně číhá na vhodnej okamžik, tak je celkem slušná pravděpodobnost, že ten okamžik prostě nepřijde. Takže, aspoň podle mejch zkušeností je dobrý to vypustit, nečíhat, nemyslet na to, nic nečekat a ono se to stane — někdy, možná. Problém je ale trochu s tím, že není úplně snadný něco vypustit nebo na něco prostě nemyslet. To se těžko nařizuje, je to, jako když si člověk zkusí říct: za žádnou cenu nemysli na růžovýho slona. Samozřejmě se mu pak furt vrací do hlavy ten růžovej slon. No a dnes se mi jako růžovej slon furt vrací, že pozejtří budu muset odjet a že to, co je mezi mnou a Lucií, by nemělo zůstat nějak viset ve vzduchu. Už pár hodin se skvěle bavíme, to je fakt, ale když vidím, že pomalu začíná bejt ospalá, napadá mě, že jsem asi nejspíš neměl chystat ten gothaj s cibulí. Jestli jsem třeba tou cibulí nějak nezablokoval možnost toho spontánního okamžiku… Nevím sakra, jak dlouho mi asi tak může bejt cítit z pusy cibule? Podle mě jsme tak dvě hodiny po jídle…

Gothaj s cibulí ten okamžik nezablokoval. Přesně jak to bejvá, nějak se mi podařilo na to chvilku nemyslet, a ono se to stalo. Uklízeli jsme nádobí a stalo se to. Nepamatuju si přesně, jak jsem usnul, kvůli těm blbejm sněžnicím jsem někdy nad ránem padl do bezvědomí. Probudil jsem se sám a na stolku jsem měl vzkaz: „Šla jsem do práce, stav se na kávu, pusu.“ Jasně, musela vstát někdy před osmou a nechtěla mě budit. Teď už je po desátý, mám poslední den, zejtra brzo ráno musím nastoupit do autobusu. Seberu se a co nejrychleji doběhnu na náměstíčko. Je modrá obloha, dost teplo, rozhodně musí bejt nad nulou a babky v kožichách málem obsadily všechny stolky. Lucia přibíhá, usměje se — a už na ni mává nějaká babka o dva stoly vedle. Ako si sa vyspal, čo si dáš? Než stačím pořádně odpovědět, uteče mi k tý neodbytný babce a nese objednávku dovnitř. Je zpátky — Lucie, já nevím. To co si dávají všichni, ne? Asi ten croissant a kávu? Kývne a zase odběhne. V tomhle provozu bude těžký si popovídat. Když mi přinese snídani, zkusím ji vzít za ruku. Jenomže ji zase odvelí nějaká rodinka s kočárkem u vedlejšího stolu. Lucia se jemně vyškubne, nenápadně mi pošle vzduchem pusu a zase je pryč. Rychle dopiju první malou kávu a rozhlížím se, abych ji přivolal, že si dám ještě jednu, ale místo Lucie si toho všimne číšník. Tak to už je teda vrchol, mohl jsem strávit dalších deset vteřin s ní, a místo toho mi prázdnej hrnek odnáší nějakej kluk, kterej úplně klidně mohl obsluhovat o pár stolů vedle a mě nechat Lucii. Tak aspoň že mi tu druhou kávu přinesla ona. Najednou na mě nějak dolíhá časová tíseň nebo co, prostě panika, že jí nestihnu všechno říct. Lucie, já nevím… Hele, řekl jsem ti včera, že tě miluju? Hej, povedal. Už je zase pryč.

Proč sakra musí zrovna dnes pracovat celej den? No nic, stavím se tady na oběd, na večeři taky. Večer si pochopitelně dám tatarák, to ji zdrží u mýho stolu dobrejch deset minut. Před obědem se chvíli courám po městečku a napadají mě samý úplně stupidní myšlenky, jak to zařídit, abych ráno neseděl v autobuse směr Brno. Zapálit autobus, zlomit si nohu, zaspat a přijít k autobusu pozdě, nabídnout se, že tady budu dělat obsluhu lanovky za byt a stravu — nic z toho není ani vzdáleně dobrej nápad. Tu a tam kouknu na hodinky, abych náhodou neprošvihl tu jejich obědovou dobu, protože když člověk přijde dřív nebo později, je bez oběda. To už jsem si ověřil, funguje to tak tady ve všech hospodách a Cantina del Suisse, kde pracuje Lucia, není výjimkou. Tam jsou ještě striktnější, ráno akorát croissanty a koblihy, v poledne nějaký tousty a saláty, a teplý jídla jenom večer. Odpoledne nic, akorát pití a misky s burákama a čipsama. Když míjím výlohu, která je uprostřed zimní sezony plná pánskejch polobotek a dámskejch lodiček a nad vchodem má pochopitelně namalovanýho medvěda, všimnu si menší rohový výlohy naproti — prázdnej krám. Uprostřed sezony zavřenej menší obchod přímo na hlavní ulici, která vede z náměstí. Jasně, teď mi to došlo. Okamžitě mi to secvaklo — podnikatelskej plán spadl rovnou z nebe. My si tady s Lucií totiž otevřeme podnik, pochopitelně. Uděláme tady jedinej podnik v celým okolí, kde bude slušný jídlo pořád, od rána do večera. Nic moc velkýho, nebudeme konkurovat restauracím a pizzeriím, kam lidi chodí v poledne na oběd a pak na večeři. Ale jasně a cíleně zacpeme tu díru na trhu — dopolední a odpolední svačinky, menší jídla k pivku taky večer pro lidi, co nechtějí večeřet nějak složitě na ubrusech. Postupně se mi to nějak vyjasňuje, bude to totiž pivní bar s pivníma specialitama. Jestli si tady lidi dávají odpoledne k pivu čipsy a buráky, tak asi nebude těžký je přesvědčit na opravdový pivní specialitky — tatarák, gothaj s cibulí, utopenec, možná hamburger. Normální borec, kterej musel dopoledne vyšlapat horu na sněžnicích, až se probere, bude celej šťastnej, když si bude moct dát dvě pivka s utopencema, to mi nikdo nevymluví. No a samozřejmě by neměl bejt problém ty lidi taky trochu naučit na něco jinýho než na všude stejný europivo — samozřejmě Plzeň pro ty mainstreamový zákazníky a na rozkoukání, ale kromě toho taky malý pivovary — Rampušák, Zubr, Zilvar, kvasnicovej tmavej Vraník, no a možná taky klidně i Guiness nebo nějaký belgický piva. Podnik, kterej bude mít v nabídce takovejch deset dvanáct druhů skvělejch piv, každý jiný, a k tomu našlápnutý pivní specialitky, tady bude slavnej během tejdne a do měsíce sem budou jezdit lidi z celý Itálie na pivo a chleba s tvarůžkama. Pár metrů čtverečních, malej rodinnej podnik, Lucia a já, do roka jsme za vodou. Mohlo by se to jmenovat třeba Pivotéka Lucia, italsky by to byla asi Birreria Lucia.

</section>
