---
contentType: prose
---

<section>

pan šedý

Hráči málokdy naslouchají míči, víte? Můj dnešní soupeř, doktor Dušek, nedal najevo žádný zvláštní zájem, z jeho výrazu nepoznám ani to, jestli mě vůbec slyšel, natož to, zda si uvědomuje důležitost naslouchání tenisovému míčku. Když míček udeří do rakety, vydá zřetelný zvuk, který se velmi mění v závislosti na vzdálenosti od účinného středu rakety, v závislosti na natočení hlavy rakety, na rozložení váhy… Tohle nebylo špatné podání. Zahrál jsem poměrně slušné podání… prudké, na čáru. Pokud nasloucháte zvukům po sobě jdoucích míčů, za čas budete schopni rozpoznat celou řadu různých zvuků. Stejně jako já se brzy naučíte rozlišit zvuk, který vydává forhendový topspin zahraný středem rakety, od čopovaného úderu zahraného trochu mimo střed. Další slušný servis… Co kdybyste přestal vykládat o zvucích a začneme hrát. Ignorant! Moment, ještě několik cvičných podání… Já nejsem zvyklý zahajovat utkání zbrkle bez rozcvičení. Když jsem jednou procvičoval naslouchání míči při podání, což je základní způsob koncentrace doporučovaný ve vynikající práci Vnitřní hra tenisu… Au! Rameno. Trochu mi v něm zapraskalo, víte? Ale s tím vás nemíním obtěžovat, že? Nejste ortoped, že? Tedy když jsem jednou procvičoval tento způsob koncentrace při podání, začal jsem zasahovat míč neobvykle dobře. Místo obvyklého zvuku jsem při podání uslyšel ostré prásknutí. Prásk, prásk. Znělo to nádherně a míč byl rychlejší a přesnější. Poté co jsem si uvědomil, jak dobře podávám, uložil jsem si tento zvuk do paměti a k mému překvapení bylo moje tělo schopné tohle skvělé podání opakovat napořád. Sakra, tak už teda podávejte, máme hodinu času a vy se už půl hodiny vykecáváte, chtěl jsem stihnout aspoň jeden set. No dobře… začínám podávat. Na okamžik zavírám oči a snažím se vybavit si zvuk ostrého prásknutí míče při rychlém a přesném podání. Zatraceně… rameno… páska. Míč šel do pásky. Koncentrovaně se nadechnu a vydechnu a zopakuji servis. Síť. Nula patnáct, zařval Dušek. Ignorant! Tak znovu… Konečně, prásk, to byl ten známý zvuk skvělého podání. Eso! Aut! — zařval Dušek. No, kterýkoli jiný hráč by se zřejmě pustil do hádky o tenhle míček, ale já se hádat nebudu. Tak dva nové, navrhuji rozumný kompromis. Nééé, jak dva nové? Nemůžete mít přece čtyři podání, proč jako dva nové po normálním autu? Tenhle doktor Dušek je zřejmě tím nejmalichernějším tenisovým partnerem, se kterým jsem se během posledních let setkal.

Neomalenost a malichernost soupeře měla na hru zničující vliv. Někdy se člověku prostě stane, že pokud hraje se slabým soupeřem, není schopen nalézt ve hře rytmus a ladnost, až nakonec jaksi podvědomě sestoupí ještě kamsi pod úroveň svého protihráče. Příšerná hra. Nicméně stejně jsem po zápase sportovně podal soupeři ruku, abych mu pogratuloval. Napůl žertem jsem připsal kousek z jeho „úspěchu“ novému přírodnímu výpletu Babolat VS Team. Ještě jsem si raketu nevyplítal, zatím mi to leží ve skříni, odbyl mě sprostě doktor Dušek. Naštěstí nemám potíže se sebeovládáním; jen se usměju a odcházím do sprchy. Připomněl jsem si, že jsem vlastně měl v úmyslu pustit tomu ignorantovi pár míčků, možná ho dokonce i nechat vyhrát. Jistě, vlastně jsem plánoval, že ho nechám vyhrát, protože dnes jsem neplatil hodinu krytého kurtu kvůli sobě. Dnes nešlo o to, abych si snad zahrál tenis. Potřebuji s doktorem Duškem probrat úplně jinou záležitost. Potřebuji od něj získat doporučení na kvalitního nefrologa. Nepřišel jsem si zahrát pro vlastní potěšení. To tedy ne. Pokud je potřeba obětovat trochu času, třeba i nechat vyhrát tak mizerného tenistu, jakým doktor Dušek je, tak to udělám. A udělám to elegantně, takže si to ten prosťáček Dušek vlastně ani neuvědomí. Pro zdraví své ženy jsem dnes hrál většinu míčů o pár centimetrů za základní čáru, nebo dokonce do sítě, a Dušek si toho ani nevšiml. Nabubřelé ego tomu mizernému internistovi tak zatemnilo úsudek, takže nejspíš sám uvěřil tomu, že nade mnou snad doopravdy zvítězil. Cha. Přitom byl celou dobu nenápadně ovládán jako loutka.

Tak kde jste, chtěl jste odvézt domů, tak co je? zakřičel Dušek směrem ke sprše. Čas, který teď strávím na místě spolujezdce, využiji k tomu, abych od doktora Duška, uplaceného předem lacinou výhrou jednoho ubohého setu, získal to, co potřebuji. Věděl jste, že v řadě zemí se provádí daleko více transplantací ledvin od žijících dárců než u nás? uvádím nenápadně směr našeho rozhovoru a zapnu si bezpečnostní pás. Například v USA či v Norsku je více než 50 % všech transplantací ledvin od žijících dárců, v České republice v posledních letech tvoří takové transplantace pouze 2—8 %, což představuje 20—50 výkonů za rok. Tohle jste nevěděl, že? Věděl, odpověděl doktor Dušek. Prý věděl, to bych si tedy dovolil trochu pochybovat. No dobře, přejdu samolibost toho ignoranta s úsměvem. Víte, já mám dojem, že tohle tak nějak celkově vypovídá o stavu celého národa, že? Z Duškova obličeje není patrná žádná reakce, zřejmě nepochopil, kam tato úvaha míří. To velmi nízké procento transplantací od živých dárců podle mého názoru svědčí především o sobeckosti v naší společnosti, chápete, myslím tím o nedostatku solidarity, ochoty pomoci. Chápete, co tím myslím, ne? Zřejmě nechápe — jen pokrčil rameny. V Norsku je polovina všech transplantací od žijících dárců, u nás jen 2—8 %, a to přesně vystihuje rozdíl mezi morálkou u nás a v Norsku. Není to alarmující? Co? Naši otcové za války pokládali za tuhle zem životy, a dnes vám tady nikdo nedá ani ledvinu. Váš otec padl za války? zeptal se doktor Dušek. No, tedy přímo ne. Nemyslel jsem to tak, že by se snad konkrétně můj otec nějak aktivně zapojil do odboje, myslel jsem jen ten generační kontrast, chápete, ne? To není důležité, co dělal můj otec, ale jde o to, že dnešní generace není ochotná obětovat nic, ani trochu bolesti spojené s operací. Rozumíte, jak to myslím, ne? Zřejmě nerozumí dost dobře tomu, jak to myslím; zcela bez souvislosti spustil naprosto nezajímavý monolog: Bratr mého otce, strýc Antonín, létal na wellingtonu. Sloužil u třistajedenácté bombardovací perutě, v říjnu čtyřicátého roku je sestřelili při bombardování Kielu. Další rok tahle peruť zničila křižník Princ Eugen, ale to už byl strýc Antonín po smrti, rozprávěl dál Dušek a odmítal mě byť jen na okamžik pustit ke slovu. Během mimořádně otravného a nezajímavého výkladu o jakémsi kódu KX letounu Wellington zabrzdil u mého domu. No nic, tak jste doma, na shledanou.

Manželka, kvůli které jsem obětoval celý podvečer, ani nebyla doma. Zavřu oči, abych si v duchu vybavil ostrý zvuk míče při rychlém a přesném podání. Zbytečná oběť, tohle byla naprosto zbytečná oběť — ztracený set, ztracená hodina na krytém kurtu, který jsem ještě ke všemu sám zaplatil.

</section>
