---
contentType: prose
---

<section>

pan syn

Obcházím nějakou hodinku kolem, abych nedorazil moc brzo, a když už je tak čtyřicet minut před zavíračkou, párkrát se nadechnu a vykročím dovnitř. Moment, sakra, oni tady mají na okně květináče s alpskou protěží. Tohle jsem ještě neviděl, protěž v květináči. Jednu si utrhnu a jdu dovnitř.

Vyrazím rovnou k barovýmu pultu a objednávám si kávu na stojáka. Lucia sbírá nádobí u stolku v rohu, pokusím se na zkoušku trochu usmát, než se otočí a všimne si mě. Jo, už si všimla, ještě než jsem si na ksichtě zvládl doladit ten jemnej přátelskej úsměv, takže viděla nejspíš nějakou přípravnou fázi, kdy jsem se zatvářil asi jako mongoloid.

Ahoj, čo ti je, si celý spotený. No, já… totiž, he… jsem se zpotil, jak jsem běžel nahoru, he, abych ti utrhl tadyhle protěž. Než jsem to ze sebe vykoktal, podařilo se mi tu čerstvě utrženou malou kytku zmuchlat v dlani, takže roztřesenou rukou podávám Lucii ubohej olezlej chuchvalec. To si odtrhol tuto v kvetináči? Keby to videl šéf, tak ma spucuje. Lucia si rychle strčila zbytek protěže do kapsy od košile a odběhla do kuchyně s hromadou sesbíranýho nádobí. Prosím, abych byl okamžitě utracen.

Muselo se stát něco jako skok v čase nebo něco jako kotrmelec do jiný dimenze. Sedím u malýho stolku uprostřed Luciiny garsonky, kde jedna místnost slouží zároveň jako pokoj, kuchyň i ložnice, a opírám se zádama o radiátor. Pomalu mi usychá na zádech totálně propocená košile a Lucia jemně rovná zmuchlaný lístky té kradené protěže a zastrkuje ji za rám malýho zrcadla. Moje neuvěřitelně pitomý entrée do tohodle večera se muselo stát fakt asi v jiným čase nebo dimenzi. Nebejt tý protěže na zrcadle, klidně bych uvěřil, že se mi ten vstupní trapas jenom zdál. Ale nezdál, jenom prostě nějak vymizel bez následků. Zaplatil jsem kávu a chtěl vypadnout, ale to už byla Lucia oblečená, chytla mě za rukáv, povídala mi něco o tom, jak ráno omylem dostali dvě bedny croissantů s čokoládou místo jedný s marmeládou, a společně jsme došli kolem zamrzlýho jezírka v parku až k domu, kde bydlí. Celou cestu jsem vlastně nic neřekl, mluvila sama, jako by honem rychle potřebovala starýmu kamarádovi stihnout povykládat o zásadním problému záměny marmeládovejch croissantů za čokoládový, jako by celej den netrpělivě čekala na okamžik, kdy mi to bude moct svěřit. Mezitím se ujistila, že jsem nevečeřel, vysvětlila mi, že teď už nikde v okolních hospodách nevaří, až jsme úplně samozřejmě došli až sem.

Čo by si chcel skúsiť z talianskej kuchyne? zeptala se Lucia, když se vrátila z koupelny. Odlepil jsem záda od topení a chvíli zíral na zjevení před sebou. Převlíkla se z černýho stejnokroje do světle šedejch tepláků a volnýho trička s límečkem a byla dokonale krásná. Tohle je první žena planety, která je dokonale krásná v teplákách a plandavým tričku. Totiž můj smysl pro ženskou krásu nějak v průběhu let formovaly katalogy prádla Intimissimi nebo Palmers. Jistěže léta vděčně sleduju i práci dívek při prezentacích Victoria’s Secret — ale co si budeme nalhávat, tam se všechno aranžuje trochu povrchně na efekt a řekl bych mainstreamově, až popově. To je celkem jedno, drobná kulturologická odbočka. Chtěl jsem tím říct, že kdyby na mě doteď někdo vybafl, jakou první vizuální asociaci budu mít k pojmu ženské krásy, jaksi by se to neobešlo bez prádla, krajek, podvazků a vysokejch podpatků. Do téhle chvíle jsem si prostě tepláky s obrazem dokonalýho ženství nespojoval. Jenom doteď. Teď vidím, že tepláky v sobě mají něco mnohem intimnějšího než kterejkoli vyšperkovanej model kompletu od Intimissimi. Za staženou gumou v pase je cítit nádherně plochý břicho, lehký napnutí silné vrstvy bavlny v bocích vám říká, že křivky vrcholí přesně v místech, kde je to nejvíc žádoucí. Mírně vytahaná látka pod kolenem svědčí přesně o tom, jak dokonale tvarovaný kolena ji vytlačily, vzdálenost od boků k těm kolenním vybouleninám taky jasně vyměřuje délku stehen. A dole jsou tepláky evidentně krátký, nádherně jemný kotníky už se do nich nevešly a čouhají ven. Ale aby bylo jasno, teď se tady ze mě najednou nestává nějakej fetišista přes tepláky, to zase ne. Mě prostě díky nim nějak napadlo, že mám za sebou to nejhorší první kolo — ty tepláky podle mě dávají najevo, že už se prostě můžeme normálně bavit; že už nemusím hrát toho zábavnýho, oduševnělýho chlapíka, už jsem prostě v kategorii dobrej známej. Jsem někdo, koho klidně pozvete domů a máte přitom na sobě tepláky, nečekají se duchaplný klíny do hlavy, ale počítá se s někým, s kým se dá normálně mluvit. Je to prostě něco jako druhá meta. Podle mě už jsme jenom kousek od toho, že jí budu moct normálně sáhnout na zadek. V těch teplákách je dokonalá. Neudržím se a párkrát po ní přejedu pohledem nahoru a dolů. Čo kývaš hlavou? Pýtala som sa, aké talianske jedlo chceš skúsiť? Jídlo? No, já ani nevím. Víš co, pizzu jsem už měl, mozzarellu s rajčatama taky, no nic proti, ale nějak extra mě to nepřesvědčilo. To je nesprávna odpoveď. No tak promiň, a jaká je teda správná odpověď? Správna a teraz aj jediná možná odpoveď je — spaghetti carbonara. Budem totiž robiť spaghetti carbonara, nič iné nemám. Ale ak by si si mal vybrať jedno talianske jedlo, ktoré si nesmieš nechať ujsť, tak je to práve toto. No tak jo, tak si klidně dám třeba spaghetti carbonara. Hele, mně na jídle nijak moc nesejde.

Lucia oběma nalila trochu červenýho vína a pobíhá kolem sporáku, zatím vaří kotel s vodou, kterej je oproti celýmu tomuhle malýmu bytu neúměrně obrovskej, a začne mi u toho povídat o sobě. Je z Trenčína, takže to má vlastně do Brna blíž než do Bratislavy, a je vyučená servírka, žádná poloamatérka. Taky povídá, že má syna, kterýmu jsou dva roky, ale s jeho otcem nežije. Prostě mluví úplně otevřeně a vykládá takový ty osobní věci, co prostě holky vykládají někomu, u koho by nebyl problém, kdyby si třeba sáhnul na zadek. Aspoň doufám, že nějak takhle by mohla vypadat konverzace s někým, kdo si může bez nějakýho velkýho křiku a facek klidně sáhnout na zadek. Polohlasně hraje nějaký asi místní rádio, vesměs takovej běžnej pop, ale není to tak strašný — Amy Winehouse, Gotye, to nejpokleslejší, co jsem identifikoval, je Lana Del Rey —, takže na blbý rádio jsme vlastně ve sféře, která nějak vkusově neuráží. Občas mi tu chýba nejaká slovenská alebo česká muzika. Nemám moc času dačo odniekiaľ sťahovať, počúvam skôr rádio a proste mi chýbajú slovenské pesničky. Jo, jasně, zamumlám a snažím si vybavit, jestli bych ve svý sbírce našel něco slovenskýho, ale myslím, že ne. Jo, vzpomněl jsem si, že mám Mariána Vargu, jak hraje nějaký variace na Bacha, ale to je nuda. Proti tomu jsou třeba Therion a jejich metalový předělávky klasiky o dost říznější a poslouchatelnější a třeba Laibach — „Kunst der Fuge“, tak to už je úplně jiná liga. Takže jenom pokývám hlavou a radši mlčím. Čo počúvaš ty? Keď si predával cédečka, tak to asi budeš znalec, že? Neprodával, půjčoval. Sakra, tomuhle tématu jsem se chtěl vyhnout, proč si kazit večer zjevně konfliktním tématem. Přece po ní sakra nikdo nechce, aby se mnou sdílela moje audiofilský sklony nebo hudební vkus. No, víš co, já slovenskou hudbu zas tak moc neznám, no. Jasné, a inú? Kľudne aj zahraničnú. Proboha, proč mě do tohodle tlačíš? Nechtěj to po mně. Zoufale se snažím najít něco, co by se jí asi tak mohlo líbit a nebyl by to úplnej podvod, kdybych se k tomu částečně přihlásil. Už se zase potím, a to jsem si myslel, že mám tuhle fázi za sebou. Depeche Mode? zkouším to opatrně, to by snad mohlo projít. Hej, tí sú skvelí, bola som v Bratislave na koncerte. No sláva, prošlo to. Ozaj, teraz som si spomenula, že som bola aj v Brne na koncerte, so svojím ujom, mala som asi osem rokov. Víš co, Lucie, mně na tom nesejde, na jakým koncertě jsi byla, když ti bylo osm. Klidně to mohl bejt třeba Honza Nedvěd. Mně se líbíš taková, jaká jsi teď, a je mi fuk, jestli jsi v dětství třeba týrala kočky nebo poslouchala dechovku. Jenom by asi bylo lepší, kdybysme už změnili téma. Bola som tam na Metallike, v Brne. Co? Na Metallice? V květnu 1993? Podívám se na ni a najednou se nějak neudržím a zvlhnou mi oči. Tehdy mi bylo nějakejch patnáct, bylo to skoro přesně rok poté, co mi umřela máma, a já zažil první pořádnej koncert svýho života. Titánský bicí, hromový basy, surově čistej zvuk, kterej bolel až v žaludku. Pořád si pamatuju, jak jsem si tehdy nebyl jistej, co mám vlastně cítit, byl jsem dojatej, nadšenej, měl jsem kus blbýho svědomí, že pár měsíců po smrti svý matky ječím na koncertě. Už je to dlouho a už je to dobrý. Byl to nejlepší koncert mýho života, ale nahlas řeknu jenom — dobrej koncert. Lucia je naštěstí otočená zády ke mně a kouká na sporák, nevšimne si, že si potřebuju dlaněma lehce promnout zarudlý oči. Dvakrát prohrábne vařečkou kopec špaget, kterej vysypala na pánev, a naloží špagety na dva talíře. Usrknu trochu vína a popravdě si ani nejsem jistej, jestli mám zrovna chuť k jídlu. Ale voní to slušně, tak ochutnám. Lehce tuhý špagety obalený vrstvičkou polosyrovýho vajíčka jemně kloužou do krku a pak se jejich chuť najednou spojí s křupající slaninou. Kurva, to je dobrý. Teda, nějaký špagety jsem jedl mockrát, i v italskejch hospodách, ale tohle je fakt dost dobrý. Tak čo ty na to? Vieš čo, toto je talianske jedlo číslo jedna, a pritom nie je také staré, zrodilo sa ku koncu vojny. Totiž, keď Taliansko oslobodzovali Američania, mali slušné zásoby slaniny a vajec, skrátka to bol taký ich hlavný armádny artikel. No, a keďže ich asi omrzelo jesť stále len praženicu so slaninou, tak niektorých vojakov skrátka napadlo, že vezmú pár vajec a slaninu a zaklopali miestnym na vráta. Dali im tie vajíčka so slaninou a povedali im, nech im z toho niečo uvaria. Taliani na konci vojny nemali doma nič moc, chápeš, žiadne zásoby. Vojna a tak. Ale skoro v každej talianskej domácnosti boli domáce sušené cestoviny a syr. A keď do takého talianskeho domu nastúpili dvaja vojaci povedzme so štyrmi vajcami a desiatimi dekami slaniny a chceli večeru, tak Taliani skrátka museli niečo vymyslieť. Z toho, čo im vojaci doniesli, by ich asi nenakŕmili, keby neboli vynaliezaví. Nojo, sakra, tohle je fakt geniální. Ze dvou vajec a trochy slaniny asi opravdu nejde udělat jídlo pro víc lidí a nešlo by to, ani kdyby si k tomu extra dali trochu špaget se sýrem, to je jasný, ale takhle dohromady… Geniální. Prostý, jednoduchý a jedině správný. Je to jako tvar houslí, nejde nic ubrat, nic přidat. Je perfektní takovej, jakej je — jako tenhle recept. Koukám na Lucii, která mi odvyprávěla příběh špaget carbonara a v klidu dojídá. Soustředím se na jídlo, abych nemusel bojovat s knedlíkem v krku, kterej mi automaticky vyskočil, když jsem si vzpomněl, jak jsem se v patnácti prodíral kotlem k pódiu a nechával si přímo do hrudníku narvat mohutnou zvukovou vlnou — první opravdovou emoci od pohřbu svý matky. A najednou je to pryč, Luciin příběh jako by ze mě odvalil balvan. S posledním soustem si najednou vychutnávám osvobození celýho italskýho poloostrova a zaplavuje mě euforie z konce světový války. Teď nesmím říct už vůbec nic. Kdybych otevřel hubu, nejspíš bych ji požádal o ruku.

</section>
