---
contentType: prose
---

<section>

pan otec

Kolikrát za poslední roky jsem potřeboval auto? Vlastně nikdy. Docela dobře se bez auta obejdu. Ale dnes večer úplně nečekaně a náhle auto potřebuju a vyjde jasně najevo, že když najednou potřebuju rychle někam zavézt, tak se pořádně nemám na koho obrátit. Každej normální chlap v mým věku, když už z nějakýho důvodu nemůže řídit sám, tak prostě zavolá synovi, aby ho odvezl. Jenomže Michal samozřejmě nemá auto ani řidičák. Tak sedím v autě na místě spolujezdce a řídí moje dcera. Dorazila ani ne za hodinu poté, co jsem jí zavolal, a teď podle mých pokynů přijela až k domu dietní sestry Šárky. Rozbušilo se mi srdce a já najednou cítím, jak se moje vzteklé bušení nějak proměnilo v bušení panické. Měl jsem tu s autem zastavit sám, to by bylo nejlepší. Snad jsem tady mohl i zastavit v autě, které by řídil můj syn, to by ještě ušlo. Ale já tu sedím na místě spolujezdce v autě, které řídí moje dcera, a mám čím dál silnější pocit, že jsem sem asi neměl jezdit a určitě jsem neměl kvůli odvozu volat Sylvě.

Dnes odpoledne dorazila Šárka do Senior centra Lípa se zvednutým límcem a v tmavých brýlích. Na chodbě se mi dvakrát úspěšně vyhnula, ale stejně jsem na ni asi po hodině narazil v jídelně. To už neměla kabát se zvednutým límcem ani brýle a byl jasně vidět její monokl, nateklá levá tvář a krvavé oční bělmo. Jistě, člověk nemusí být doktor ani znalec bojových umění, aby poznal následek facky mířené přesnou pravačkou na levou lícní kost člověka stojícího naproti. V tomhle případě byl člověk stojící naproti Šárka a člověk, kterej jí zmaloval obličej, pochopitelně její manžel. Ovšem bavit se o tom se mnou nechce. No, já opravdu netrpím žádným rytířským komplexem, jestli teda něco takovýho existuje. Nejspíš ani v pubertě jsem nesnil o tom, že budu zachraňovat dámy v nesnázích, nechtěl jsem být hasičem, který vynáší ženský z hořících domů. Aspoň si na nic takovýho nepamatuju, rozhodně si teda nepamatuju, že bych kdy toužil napravovat chlapíky, co se fackujou s manželkama, to opravdu ne. Ale tomuhle debilnímu buranovi opravdu musí někdo vysvětlit, že tohle se nedělá. Tohle prostě není způsob, jak řešit rodinné spory, a musí to pochopit i nějakej blbej traktorista nebo co je ten její vlastně za vola. Okamžitě jsem zavolal nejbližšímu člověku, který má auto — zavolal jsem své dceři. Už když přijela a já jsem nasedl k ní do auta a začal jí místo vysvětlování, co vlastně potřebuju, ukazovat cestu, pomalu mi začalo docházet, že coby trestná výprava nejspíš budeme působit nesmírně pitomě. Nevím, jak dlouho člověku vydrží v mozku adrenalin, netuším, jak přesně funguje chemismus vzteku. Netuším, jaký hormon se vyplaví, když adrenalin dojde, ale právě teď mi není úplně nejlíp. Tu hodinu, než přijela Sylva s autem, jsem přečkal netrpělivě, ale odhodlaně bez jediného záblesku pochybnosti o své misi. Během té krátké cesty autem z domova důchodců až sem, k domu Šárky a jejího manžela, se postupně začaly přidávat rozpaky a hlavně pochybnosti. No a teď sedím vedle své dcery v autě před Šárčiným domem a vlastně vůbec netuším, co bych měl dělat. Kdybych přijel sám nebo kdyby mě přivezl Michal, asi bych to zvládl snáz. Ale opravdu mám před svou dcerou vystoupit z auta, bušit na vrata hňupovi, který bude sedět v montérkách u televize, a začít mu na zasněženém zápraží jeho absurdně přefouklého domu vysvětlovat, že jsem jistý inženýr Hromek, který žije v Senior centru Lípa, náhodou jsem si všiml, jak namlátil naší dietní sestře, a přišel jsem mu říct, že ho prostě přerazím, jestli to udělá ještě jednou? Nebo jak by to vlastně mělo proběhnout? Mám zabušit na dveře, a jakmile vystrčí hlavu, tak ho mám praštit? Nejdřív ránu a pak teprve vysvětlovat? Kdyby to nebylo před očima mé dcery, asi bych se nemusel zaobírat odhadem sil. Sedmdesátník vyzbrojený spravedlivým hněvem proti padesátníkovi, kterej se zřejmě živí těžkou fyzickou prací; teda aspoň předpokládám, že mu bude tak padesát. V každém případě mám na své straně moment překvapení, spravedlivý hněv. To je asi tak všechno. No… Pokud se na to podívám reálně, nejspíš bych dopadl tak, že bych během chvilky potřeboval odvoz do nemocnice. Ale nechat se seřezat před vlastní dcerou a pak se od ní nechat vozit někam na chirurgii nebo na pohotovost, to by asi byla nenapravitelná pitomost. Tak můžeš mi konečně říct, kam a proč to vlastně jedeme? Sylva mně definitivně připomněla absurdnost tohoto večerního výletu. Do háje, to teda vlastně opravdu nevím. Já nevím, tak zajedeme do Brna? Na chvilku, ne? Třeba někam na kávu? Sylva pokrčila rameny a pomalu otočila auto. Ty asi nemáš cigaretu, že? Nemá, pochopitelně, vždyť nekouří, a připomněla mi, že ani já nekouřím. V přízemí domu, u kterého jsme několik minut postávali v nastartovaném autě, se odhrnula záclona. Za oknem jsem jen letmo zahlédl otylý obličejík s malýma očkama a plešatou hlavu. Hmm. Tak toho chudáka bych asi přizabil. To bylo štěstí, že jsem nevystoupil z auta, nejspíš bych se neudržel, zlomil mu nos a pak mu z důchodu platil nemocenskou.

</section>
