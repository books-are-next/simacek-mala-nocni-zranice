<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-32.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-32.html" xml:lang="cs-CZ">
			<div class="frame">
				<p class="PB"/>
				<p id="toc_marker-28" class="T3">pan šedý</p>
				<p class="T1">Migrény a zácpy. Ty už mě nepřekvapí, s migrénami a zácpami jsem se už vlastně smířil. Také s občasnou nespavostí jsem zvyklý se potýkat. Ale mdloby nebo co to vlastně bylo, celková slabost, snad předzvěst infarktu, to jsem zatím nezažil. Jistě, migrény a zácpy, s těmi už umím žít; i s jejich ďábelským propojením. Pokud mne postihnou bolesti hlavy na déle než dva dny, mohu skoro najisto počítat s tím, že se přidá i zácpa. A naopak, pokud zácpa trvá déle než dva tři dny, určitě se mi nevyhne ani migréna. Kvůli těmto potížím jsem se nikdy z práce neomlouval, nikdy jsem nerušil přednášky nebo konzultační hodiny. Ale to, že jsem upadl do bezvědomí, to nemohu přehlížet. Přivolaný lékař byl zcela nekompetentní, prohlédl mne velmi zběžně, až mnoho hodin po onom nešťastném incidentu, a nakonec mi pogratuloval ke skvělému zdravotnímu stavu. Žádná režimová doporučení, žádné předepsané léky, nic. Nic. Podle toho bezvýznamného obvodního šejdíře zřejmě to, že jsem během rozhovoru s manželkou upadl na zem a několik minut o sobě nevěděl, nic neznamenalo. Takže jsem si alespoň sám naordinoval několik dní odpočinku. Na jeden týden jsem se navzdory všem svým zvyklostem poprvé v životě omluvil z pracovních povinností a rozhodl se trochu odpočívat. Tento dům nebyl nikdy vzorově tichý a klidný, dupání na schodech nebo hlasitě hrající hudba tady nebyly díky švagrovi nikdy ničím výjimečným. Ovšem teď, zrovna když je moje potřeba klidu nejpalčivější, se švagr rozhodl obrátit život v domě úplně vzhůru nohama. Hlasitá hudba oproti běžným zvyklostem neustává kolem půlnoci, ale duní domem většinou až do čtvrté či páté hodiny ranní, navíc s doposud neslýchanou intenzitou. První noc jsem se domníval, že švagr snad jen v rámci své neotesanosti tu svou příšernou hudbu zapomněl vypnout, když se ale stejná situace opakovala další a další den a nesnesitelné zvuky nabraly na intenzitě, došlo mi, že je v tom cosi osobního. Gestapo prý mučilo vězně tím, že nesnesitelně nahlas pouštělo svým vězňům pořád dokola krátké pasáže Mozartovy hudby. To je ovšem až k pousmání oproti tomu, co nyní zažívám já. Opakování Mozartových tónů bych ve své situaci mohl považovat ještě za úlevné. Švagr je nejspíš obeznámen s modernějšími postupy, jak přivést člověka k šílenství, nebo ho dokonce pomocí hluku usmrtit. Našel jsem si o této problematice několik informací — v roce 1973 nasadila britská armáda proti severoirským povstalcům „nenásilnou“ zbraň, takzvaný squeak box, který vyluzoval dva ultravysoké zvuky, přičemž právě drobný rozkmit mezi nimi způsoboval nevolnost, mdloby, ztrátu orientace či přinejmenším psychické stavy náhlé tísně. Ve věznicích na Guantánamu, v Iráku i Afghánistánu pouštěli Američané vězňům hlasitou hudbu. Tento postup označovali jako pasivní mučení. Vězni museli hudbu poslouchat až dvacet hodin denně a často mnoho dní po sobě. Podle záznamů <span class="verzalky" style="font-size:0.9em;">FBI</span> stačilo ke zlomení většiny vězňů šestnáct hodin hlasité hudby pouštěné v cele se zhasnutými světly. Po několika hodinách mučení hlasitými zvuky někteří vězni sami bili hlavami o zeď a o dveře. Já sám jsem vydržel už víc než nějakých ubohých šestnáct hodin, mám za sebou několik dní. Hluk může u člověka vyvolat poškození sluchového ústrojí, perforaci bubínku, vznik nedoslýchavosti, ale i poruchy nervové soustavy — poruchy vegetativní regulace krevního oběhu a trávení, změny psychomotorických funkcí. Nejsem schopen pochopitelně přesně změřit, jaké intenzitě jsem vystaven, ale dočetl jsem se, že hluk v intenzitě 65—90 dB ohrožuje vegetativní funkce — člověk se stává nervóznější, zužují se mu cévy, zrychluje se dýchání, zvyšuje se činnost srdce, rozšiřují se zornice, křečovitě se svírá žaludek; při intenzitě hluku v rozmezí 90—120 dB dochází k poškození sluchu — ničí se sluchové buňky, může dojít až k ohluchnutí. A oblast nad 120 dB je oblastí smrtelného poškození. Nad 120 dB hluk zabíjí!</p>
				<p class="T1">Na budíku u mé postele právě čas přeskočil z 1:59 na 2:00. Velmi jemně jsem se dotkl ramene své ženy. <span class="italic">Spíš? Slyšíš to?</span> Manželka nereaguje. Lehounce jí zatřesu ramenem. <span class="italic">Ptám se, jestli to slyšíš… </span>Konečně se otočila a otevřela oči. <span class="italic">Cože? Co mám slyšet? Jak můžeš spát, copak neslyšíš ten hluk? Tady se nedá spát. Vždyť jsi mě probudil, tak jak můžu spát? To je už třetí noc, ten hluk. </span>Manželka se posadila na kraj postele, pak zívla a vstala. Beze slova odešla z ložnice. Po necelé minutě hluk ustal, Sylva se vrátila a beze slova si znovu lehla do postele. Ticho mi sice přineslo úlevu, bezprostřední příčina utrpení byla odstraněna, ale po všem tom trýznění si už nedokážu jen tak prostě lehnout a usnout. <span class="italic">Tímhle to má být jako vyřešeno?</span> <span class="italic">No, ano. Vypnul to</span>, odpověděla manželka a otočila se na bok, jako by tím celá záležitost měla jednoduše skončit. <span class="italic">Prozatím! Vypnul to pro tuto chvíli, ale zítra se to klidně může opakovat. Podle mě to dělá schválně. Vědělas, že hluk nad sto dvacet decibelů zabíjí?</span></p>
			</div>
		</div>
	</body>
</html>
