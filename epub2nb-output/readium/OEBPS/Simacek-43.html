<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-43.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-43.html" xml:lang="cs-CZ">
			<div class="frame">
				<p class="PB"/>
				<p id="toc_marker-39" class="T3">pan šedý</p>
				<p class="T1">Když J. F. Kennedy v roce 1960 vedl kampaň proti Richardu Nixonovi, shromažďoval se svým štábem o svém protivníkovi zevrubný studijní materiál. Ten nazvali ironicky <span class="italic">Nixonpedie</span>. Na štítek linkovaného sešitu formátu A5 o dvaceti listech jsem právě napsal <span class="italic">Hromopedie</span>. Malý intelektuální vtip, že? Jistě, Michal Hromek není politickým oponentem a na rozdíl od Nixona jeho život zřejmě nestojí za mnoho popsaného papíru. Je to prostě jen malý vtip. Takže, začnu s prvními poznámkami: „Nikdy nezháší světlo ani ve vstupní hale, ani na schodišti, přestože jsem ho o to opakovaně žádal!“ Po chvíli pokračuji: „Musí si být vědom, že veškerou spotřebu elektrické energie v tomto domě platím já!“ Během několika minut se mi začaly první listy malého sešitu až nečekaně rychle zaplňovat. „Chodí po domě v trenýrkách“, „je tlustý“, „terorizuje celý dům extrémně hlasitými zvuky“, „dupe na schodech“. Když jsem svými postřehy zaplnil čtyři listy, uvědomil jsem si, že jsem vlastně hned na začátku opomněl napsal, že Michal Hromek je zřejmě narkoman, možná i výrobce drog. Vynechám v sešitě jednu stránku a poznačím si: „Drogy!“ Další stránku jsem nadepsal „Přínos pro společnost“ a upřímně jsem se zamyslel, než jsem přes celou stránku napsal jednu velkou nulu. Je skutečně možné vést tak ubohou existenci, jakou vede můj švagr? Jak je možné, aby příroda nebo Bůh vůbec strpěli na světě tak zbytečný život? On vlastně není jen zbytečný, je přímo parazitní. Jistě, je to parazit. Navíc… nevím, jestli to vůbec stojí za poznámku v mé <span class="italic">Hromopedii</span>, ale… můj švagr zcela běžně prdí před lidmi. Je schopný klidně nahlas prdět uprostřed rozhovoru a ani se neomluví. Prd… Jak to napsat? Nemůžu napsat, že prdí. Ověřuji si to v několika slovnících… No jistě — slovo prdět nepatří do spisovné češtiny, ve slovnících je označováno jako vulgární a kupříkladu <span class="italic">Slovník spisovné češtiny</span>, který zpracoval lexikografický kolektiv Ústavu pro jazyk český Akademie věd, tohle slovo vůbec neuvádí. Slova odvozená od základu prd- jsou považována za vulgární, slova vzniklá ze základu bzd- (bzdít, ubzdít se) jsou obvykle označována jako nářeční a jedině slova od pš- (pšoukat) jsou bez specifického významového příznaku. Pšo… pšou… to nevypadá dobře. Budiž, takže zapisuji: „Bzdí — nahlas — na veřejnosti — bez omluvy!“</p>
				<p class="T2"><span class="italic">Přestaň už pracovat, budeme večeřet.</span> Rychle jsem zavřel svou <span class="italic">Hromopedii</span>, sešit i s tužkou zastrčil do náprsní kapsy saka a vstal od stolu. Jistě. Ano. Zrovna teď mě musela vyrušit. Nestihl jsem napsat jedinou poznámku o jeho mýtomanii. Michal Hromek je totiž mýtoman. Dobře si vzpomínám na několik historek, které švagr opakovaně vyprávěl o psu Ignácovi. Přitom vím, že švagr nikdy žádného psa neměl. Prostě lhal a to zcela bez uzardění. Tohle zapíšu později. Nejspíš ještě dnes večer. Teď jsem ovšem usedl k vánočnímu stolu a pustil se do jídla. Možná by bylo spravedlivé dát tomu nešťastnému chlapci ještě šanci. Atmosféra Vánoc! Dám mu příležitost naplnit ten ubohý, bezcílný a bezcenný život nějakým smyslem. Pokud poskytne své sestře k transplantaci ledvinu, bude to pro něj něco jako vykoupení. <span class="italic">Nic</span> se změní v <span class="italic">něco</span>. Sešit hanby a zbytečnosti se uzavře jediným pozitivním činem. Na poslední stránku <span class="italic">Hromopedie</span> pak vlastnoručně napíšu: „Daroval mé ženě ledvinu“ a doplním vykřičník. Možná hned tři vykřičníky. Protože tím zachrání nejen život své sestry, ale možná tak nepřímo malou měrou přispěje i k mé profesuře, ke kvalitě mých dalších publikací, které bude manželka moci opatřovat poznámkovým aparátem, bude k nim moci poskytovat rešerše, pracovat na korekturách, překladech…</p>
				<p class="T2"><span class="italic">Není to zase tak špatný, ne?</span> To se ozval švagr a zadíval se přímo na mě. <span class="italic">Prosím? Ta večeře, že to není tak špatný, ne? Jde i bez kapra, co?</span> Podívám se do talíře. Teprve teď jsem si všiml, že mám před sebou bramborový salát, ovšem namísto kapra plátek uzeného masa a několik koleček osmažené klobásky. <span class="italic">Tak jsem to nakonec zachránil. S tím salátem je to skvělý, co?</span></p>
			</div>
		</div>
	</body>
</html>
