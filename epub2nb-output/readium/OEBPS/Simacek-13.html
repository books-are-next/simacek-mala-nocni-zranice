<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-13.html" xml:lang="cs-CZ">
			<div class="frame">
				<p class="PB"/>
				<p id="toc_marker-9" class="T3">pan šedý</p>
				<p class="T1">Hodinu! Už hodinu postávám před domem u auta a čekám, až se tchán konečně uráčí nastoupit. Objednal si odvoz a teď mě tu nechá přešlapovat… Můžu si pořád dokola opakovat, že v tom není nic osobního, že je to prostě jen senilní zmatkař bez pojmu o čase, ale stejně se neubráním třesu nohou, kdykoli si na chvíli sednu. No a teď jsem si dokonce nahmatal žilku na spánku. Jestli se hned neuklidním, začne se zvětšovat a pulzovat. Jestli mě dnes rozbolí hlava, pak ovšem neztratím jen několik hodin — ztratím celý den. Kvůli jedné cestě s tchánem kousek za město přijdu o celý pracovní den. Takový den bych klidně mohl vyškrtnout z kalendáře, zbytečné datum, den, který strávím marným bojem s migrénou, a večer pak nejspíš marným čekáním na spánek. Bůhví jestli nebude ohrožen ještě další pracovní den. No, tak teď už tu čekám skoro dvě hodiny. Konečně… konečně se uráčil. Tak pojedeme. Spojka, ták… No, a teď to zhaslo. Inženýr Hromek vedle mě obrací oči v sloup a dívá se na mě, jako bych snad neuměl nastartovat svůj vůz. Po dvou hodinách čekání jsem prostě neuvolnil spojku s obvyklou plynulostí. Kdo by se tomu mohl podivovat? Tchán se rozhodl mlčet, dobře, konverzace bude na mně. <span class="italic">Myslím, že je to správné rozhodnutí…</span> <span class="italic">Co jako?</span> <span class="italic">No myslím, že jste se rozhodl…</span> <span class="italic">Dívejte se sakra na cestu!</span></p>
				<p class="T2">Cyklista — vyřítil se jakoby odnikud. Zprava, takže ho tchán viděl první. Nicméně za život vděčí mému postřehu a mé rychlé reakci. Také kvalitním brzdám mého vozu. Místo aby poděkoval, ještě mi kope do dveří auta a pokřikuje. Dnes ovšem nestojím o výměnu názorů s nějakým neurvalým pubescentem. Sešlápnu plyn a odjíždím, ve zpětném zrcátku vidím, jak hrozí, a odezírám mu ze rtů — <span class="italic">p-i-č-o-o-o</span>. A to jsem mu vlastně zachránil život. Než sjedeme z centra na krátký úsek dálnice, který míří k vesnicím jihozápadně od Brna, žíla na spánku mi začíná pulzovat. Migréna. <span class="italic">Měl byste se trochu uklidnit, aspoň když sedáte za volant. Jestli se nedokážete zklidnit a soustředit na řízení, neměl byste vůbec jezdit autem.</span> S každým tchánovým slovem mé prsty silněji a silněji svírají volant, až mi zbělely klouby na obou rukou a rozbolela mě celá předloktí. Mám předloktí skvěle vycvičená z tenisu, jsem schopen vyvinout velkou sílu v prstech… Kdybych místo volantu mohl chytit pod krkem svého tchána, kdybych ho mohl přiškrtit a zařvat na něj, aby mi nemluvil do řízení… Jak si vůbec může dovolit mluvit mi do řízení člověk, který v autě zabil svou ženu, zmrzačil sám sebe i svou dceru? Jak se opovažuje peskovat mě — vynikajícího řidiče, který nikdy nezavinil nehodu, který dokonce ani nikdy neplatil pokutu. Dokonce ani za parkování jsem nikdy nemusel platit pokutu. <span class="italic">Já jsem ještě nikdy ani neplatil pokutu, víte?</span> <span class="italic">Tady odbočte, tady jste měl odbočit. </span>Aha, minuli jsme odbočku. Pokusím se pár metrů couvnout… On mě praštil hůlkou po ruce. Ten člověk opravdu není při smyslech, tluče řidiče po rukou holí. <span class="italic">Sakra, necouvejte na dálnici, jeďte dál, sjedete na dalším výjezdu.</span> No nic, odvezu ho, ale bavit se s ním vážně nebudu. V tichosti zastavím vůz před domovem důchodců. Žíla na mém spánku intenzivně pulzuje.</p>
			</div>
		</div>
	</body>
</html>
