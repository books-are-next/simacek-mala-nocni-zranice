<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-57.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-57.html" xml:lang="cs-CZ">
			<div class="frame">
				<p class="PB"/>
				<p id="toc_marker-53" class="T3">pan otec</p>
				<p class="T1">Padesát je nových pětatřicet. Zní to divně, jak může být padesát cokoli jiného než padesát a proč by padesát mělo být zrovna nových pětatřicet. Nicméně Šárka to řekla úplně přesvědčivě a znělo to od ní jako nezpochybnitelná pravda. Než jsem si uvědomil, že bych asi neměl zpochybňovat její závěry týkající se počítání ženského věku, zeptal jsem se, kolik si myslí, že by mohlo být sedmdesát. <span class="italic">Sedmdesát? No, řekla bych, že sedmdesát by mohlo být asi tak nových padesát. Jenomže u chlapů všechno běží pomaleji, takže jestli mluvíš o sobě, tak sedmdesát u muže bude nejspíš tak nových pětačtyřicet.</span> Přijal jsem tuhle zprávu celkem klidně, ani jsem si nemusel připomínat, že se nemám rozesmát. Nepřišlo mi to kupodivu vůbec k smíchu. Přišlo mi to prostě jen příliš vzdálené realitě. Táhne mi na sedmdesát a cítím se tak. No, možná někdy, když jsem v dobré náladě a venku třeba vysvitne slunce, bych si tu a tam mohl připadat na šedesát. Na pětačtyřicet jsem se ale necítil už dlouho. Když mi bylo čtyřicet sedm, zabil jsem v autě svou manželku, ze svých dětí jsem udělal poloviční sirotky a amputovali mi nohu pod kolenem. Tak, třeba i proto mi tahle debata nepřišla k smíchu. Celkem vděčně jsem přijal fakt, že vlastně nemluvíme o mně. Mluvíme o ní — o Šárce. Padesát je podle ní nových pětatřicet. Dívám se na ni a na okamžik si zkouším představit, jak asi vypadala v pětatřiceti. No, sakra. Při téhle postavě, těchhle vlasech, těchhle očích… Milá Šárko, kdyby ti bylo pětatřicet, nejspíš bych měl trému na tebe vůbec kouknout. Dokázal bych si ji v pětatřiceti představit možná tak někde na promenádě v Nice, někde v kavárně s výhledem na moře, ale určitě ne tady. V pětatřiceti mohla být těžko vdaná za toho ubohého sráče, kterého jsem před časem viděl vykukovat za záclonou jejich domu. Jenomže zřejmě byla. Dívám se na dietní sestru Šárku — monokl na jejím oku za poslední dva týdny několikrát změnil barvu a maličko se zmenšil, ale pořád tam je. Sedí se mnou v pokoji Senior centra Lípa a povídá mi, že jí bude padesát a že padesát je nových pětatřicet. <span class="italic">No a pětatřicet, to je moc málo na to, aby se člověk s čímkoli smiřoval</span>,<span class="italic"> </span>pokračuje Šárka ve svých úvahách o relativitě ženského věku.<span class="italic"> V pětatřiceti není vůbec pozdě na to, aby cokoli začalo znovu.</span> Nevím, co na to říct, tak jen přikývnu, ale není mi ani trochu jasný, proč mi to vlastně povídá. Očekává se ode mě dnes nějaká reakce, nebo jsem tady jenom za posluchače? Nevím. Pro jistotu se pokusím o chápavý výraz, který vydá za tisíc slov. Nejspíš se to nepovedlo, s chápavým výrazem se nespokojila a dožaduje se odpovědi. <span class="italic">Co si o tom myslíš? </span>Sakra, já si o tom přece vůbec nic nemyslím. Jenže takhle asi odpovědět nemůžu, tak jí to prostě odkývnu. <span class="italic">Myslím, že máš pravdu.</span> <span class="italic">No jasně. Jasně, že mám pravdu. To jsem ráda, že to říkáš. Víš, prostě nějak cítím, že nazrál čas na změnu. Podle mě není pozdě. Kdybych měla pocit, že je pozdě, tak bych tu taky mohla ještě pár roků sedět a vyčítat si, že jsem něco neudělala dřív, a nakonec bych to vážně mohla prošvihnout. Je to teď, ta chvíle. Teda myslím jako letos. Dám si to k narozeninám. Prostě odejdu. </span>Odejde kam? A odkud? Nejsem si pořád úplně jistý, o čem přesně mluví. Chce říct, že odejde odsud? Pracovat někam jinam? Nebo odejde z domu? To spíš, nejspíš se chce rozvést. Pochopitelně, ten monokl pro ni asi byla poslední kapka. Jo, je to jasný. Prostě si připadá ještě mladá a nechce žít s tím chudákem. Tomu rozumím. <span class="italic">Jo, máš úplnou pravdu</span>, potvrdím jí. Šárka se usměje a položí mi hlavu na rameno. Tak moment, nemyslí to tak, že bych s tím měl nějak souviset já? Nechtěla mi říct, že třeba… Jasně že mi neříká, že odejde od manžela, aby začala novej život s klientem domova důchodců. Ne, prostě mi říká, že odsud zmizí někam daleko, vlastně mě asi varuje, že tady budu muset přežít bez její podpory. No, to se nedá nic dělat. <span class="italic">Ještě si o tom promluvíme, jo? </span>říká Šárka. Přikývnu. <span class="italic">Ach jo, ty jsi hroznej, z tebe je taky docela těžký dostat slovo. Tak mi aspoň řekni, co tvoje děti? Všechno v pořádku?</span> Pár dnů se neozvali a pak mi volali oba v jednom dni. Nejdřív mi volala Sylva, aby se omluvila, že nepojede do Alp na dovolenou, kterou jsem jí koupil k Vánocům. Prý z počítače omylem smazala nějakou pitomou přednášku svého manžela a musí mu honem pomoct znovu ji napsat. Prý místo sebe vyšle Michala, aby to nepropadlo. No a vzápětí mi volal synek, aby mi oznámil, že jede místo Sylvy na hory a že bude potřebovat půjčit nějaký peníze, aby tam vůbec dojel. Ve stručnosti jsem poslední kousek svých dětí Šárce převyprávěl. <span class="italic">Myslím, že bych měl asi zabít svýho zetě. Schválně jsem koupil dovolenou pro jednoho, aby si Sylva od toho blba na týden oddechla, a ona nakonec zůstane doma a bude mu psát nějakou nablblou přednášku.</span> <span class="italic">To nedělej</span>, zasmála se Šárka. <span class="italic">Nezabíjej ho, zavřeli by tě a já tě budu potřebovat.</span></p>
			</div>
		</div>
	</body>
</html>
