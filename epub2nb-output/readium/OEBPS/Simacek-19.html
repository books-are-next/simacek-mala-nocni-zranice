<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-19.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-19.html" xml:lang="cs-CZ">
			<div class="frame">
				<p class="PB"/>
				<p id="toc_marker-15" class="T3">pan otec</p>
				<p class="T1"><span class="italic">Vy máte vnoučky?</span> zeptala se mě téměř šeptem drobná babka sedící po mé levici. S otázkou velmi ohleduplně počkala, až z dohledu zmizí pan Dvořák. <span class="italic">No… máte, že?</span> A už je to tady, sakra, ta velká kardinální otázka. Pokud odpovím po pravdě, buď mě začnou litovat, nebo se se mnou možná úplně přestanou bavit. Tak jako tak nastává okamžik, kdy se tu zřejmě nadobro znemožním. No… nadechl jsem se k odpovědi, a najednou mi v kapse zazvonil telefon. <span class="italic">Moment, prosím</span>. Vstal jsem od stolu a se zvonícím telefonem odešel do rohu místnosti, na displeji jsem si přečetl nápis: <span class="italic">Nebrat</span> — <span class="italic">Šedý</span>. Pokud mi volá manžel mé dcery, většinou jen ztlumím vyzvánění a telefon jednoduše nevezmu, ale teď mě zvonění mobilu svým způsobem vytáhlo z prekérní situace. <span class="italic">Prosím, Hromek. Pane inženýre, musím s vámi probrat choulostivou věc. Co? Jakou věc? Jde o vašeho syna. Michala? Myslím si, že váš syn je možná závislý na drogách.</span> <span class="italic">Jistě že je, je závislý na tabáku, na pivu a na žrádle, možná dokonce i na kofeinu, to je mi známo. Proč mně kvůli tomu voláte?</span> Přestal jsem monologu svého zetě věnovat pozornost, ale došlo mi, že je rozhodnuto: nějakou dobu zůstanu tady. Budu se věnovat svým výstřižkům, nechám si do pokoje zavést co nejkvalitnější internetové připojení. Vlastně si uvědomuju, jak málo mám koníčků, sbírám zprávy o packalech a smolařích, trochu čtu, a to je asi tak všechno. Kvůli práci jsem neměl skoro na nic čas a kvůli noze jsem skončil s lyžováním i fotbalem. <span class="italic">Cože? Jakou zase injekční stříkačku, co to sakra melete?</span> <span class="italic">Tak já vám něco řeknu. Měl byste na to dávat pozor, rozumíte? Především byste se měl přesvědčit o tom, jestli ve sklepě nemáme laboratoř na vaření pervitinu. Dokázal byste, pane Šedý, odhalit varnu pervitinu? Podívejte se do sklepa, jestli tam třeba nevaří pervitin. Jo, a pozor, na zahradě máme malý skleník, měl by být prázdný. Od smrti mé ženy ve skleníku nikdo nic nepěstuje. Dokážete rozpoznat rostliny marihuany? Co? Tak dokážete? Pane Šedý, dávejte dobrý pozor, až skončíme tenhle hovor, běžte nenápadně do skleníku a hledejte rostliny marihuany, je vám to jasné? A pak hned prohledejte sklep. Jestli najdete laboratoř na výrobu pervitinu, všechno pečlivě vyfotografujte, ale na nic nesahejte. Rozumíte mi? Na nic nesahejte, jen fotografujte. Cože? Ne, policii volat nemusíte. Stačí, když budete fotografovat. Ani mně volat nemusíte, ne, díky. Tak na shledanou, pane Šedý.</span> Proboha, to je ale opravdu osel.</p>
			</div>
		</div>
	</body>
</html>
