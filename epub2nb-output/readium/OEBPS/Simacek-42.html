<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-42.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-42.html" xml:lang="cs-CZ">
			<div class="frame">
				<p class="PB"/>
				<p id="toc_marker-38" class="T3">pan otec</p>
				<p class="T1">„Prohrál jsem 4:6, 4:6, ale z kurtu jsem odcházel s pocitem, že jsem vyhrál.“ No nazdar. Na odpoledne se mi podařilo vytáhnout Sylvu do města na společnou kávu. Na chviličku si odskočila, takže jsem na okamžik zalistoval v knize, která by se mi nejspíš nikdy nemohla dostat do ruky, nebýt Sylvy. <span class="italic">Vnitřní hra tenisu, mentální stránka vrcholového výkonu</span>. „Prohrál jsem 4:6, 4:6, ale z kurtu jsem odcházel s pocitem, že jsem vyhrál. Prohrál jsem vnější hru, ale vyhrál jsem hru, kterou jsem chtěl vyhrát, svou vlastní hru, a byl jsem velmi šťasten.“ Podle autora existuje „první já“ a „druhé já“ — tohle bude nějaká příručka, jak se stát schizofrenikem. Tohle je asi ta nejzmatenější kniha, jakou jsem kdy držel v ruce. Večer tuhle slátaninu položím zabalenou pod vánoční stromek a pak ji předám svému zeťovi. Pro člověka, který by v normálně fungujícím světě už musel být ve svěrací kazajce, to bude skvělý a naprosto adekvátní dárek. Koupila ji Sylva. Všechny dárky mi nakoupila Sylva. Nikdy jsem si s tím moc neuměl poradit a můj exil v Senior centru Lípa mou bezradnost ještě prohloubil. Díky Sylvě dostane můj zeť úvahy o mentální stránce vrcholového výkonu a Michal speciální akustické závěsy na okna a velkou titanovou pánev. Prý se na ní nedá skoro nic připálit. Závěsy i pánev mu dáváme jako společný dárek. Ty závěsy, jak mi vysvětlila Sylva, jsou nejlevnější placebo pilulka na chorobu, která se jmenuje audiofilní neuróza. Občas, jednu za rok nebo za dva, postihuje hochy, kteří zastydli v pubertě, audiofilní neuróza — naléhavý a neodbytný pocit, že jejich extrémně nákladná aparatura k přehrávání hudby je nedostatečná a potřebuje nějaké vylepšení. Tihle hoši můžou být klidně nahluchlí, můžou mít klidně aparaturu za milion, ale stejně si jednou za čas prostě usmyslí, že to, z čeho poslouchají hudbu, nějak není ono. Svou sestru prý Michal donutil k tomu, aby skoro půl dne postávala v kožichu a s peřinou na různých místech v pokoji, a zkoumal, jak pohlcuje zvukové odrazy. No dobře, za ty roky už vím, že potlačení audiofilní neurózy, která se mému synkovi opakovaně vrací, vždycky stojí nekřesťanské peníze. Klidně statisíce. Takže jestli jsme tentokrát zahnali jeho neurózu tím, že kupujeme závěsy, je to mimořádný úspěch. <span class="italic">Poslouchej, ta knížka, to je příšerný. Mentální stránka tenisu. Já si myslím, že tvůj manžel bude nadšenej, tohle je skvostnej dárek</span>,<span class="italic"> </span>říkám Sylvě, když se vrátila ke stolku. <span class="italic">Já bych na něco takovýho nepřišel, ani kdybych se rozkrájel. Ale z těch závěsů mám taky radost, jestli jsme zahnali neurózu za cenu závěsů, je to historická událost.</span> Sylva na to neřekla nic. Podívala se kamsi bokem a napila se čaje. <span class="italic">Hele, proč mlčíš? Já mám někdy dojem, že se mnou málo mluvíš. O svých problémech a tak. Neděje se snad mezi náma něco? Nezlobíš se kvůli něčemu? Ne, jenom jsem myslela na tu jeho neurózu. Podle mě ty závěsy nestačí. Cože, jak nestačí? Budeme kupovat zesilovač nebo co? To si na to snad vezmeme hypotéku?</span> Teď jsem se zastyděl, zase jsem vybuchl a zvýšil hlas. To se pak nemůžu divit, že se mi nesvěřuje. Naštěstí jsem ji nezastrašil, přece jen něco řekla. <span class="italic">Ne, o tohle nejde. Já myslím, že prostě není spokojenej v životě. Michal, víš?</span> <span class="italic">Ale hovno, proč by nebyl spokojenej? Pacholek. </span>Podle Sylvy je Michal sám, a proto je nespokojenej, a proto vymýšlí nesmysly s tím, jak nahlas mu hraje rádio. Podle ní by se všechno vyřešilo tím, kdyby si našel partnerku. Trochu se mi to nezdá. Nemám dojem, že zrovna v jejím životě se něco vyřešilo tím, že má partnera, jestli se tomu ovšem dá říkat partner<span class="italic">. Hele, Michala už necháme. Co ty? Ty jsi spokojená? S partnerem? Všechno v pořádku? Co zdraví? Taky v pořádku? Ale jo</span>, odpověděla Sylva.</p>
			</div>
		</div>
	</body>
</html>
