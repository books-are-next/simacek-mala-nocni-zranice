<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-17.html" xml:lang="cs-CZ">
			<div class="frame">
				<p class="PB"/>
				<p id="toc_marker-13" class="T3">pan otec</p>
				<p class="T1">Pan Moravec mě šťouchnutím do zad postrčil doprostřed společenské místnosti. Ukázal na stolek uprostřed, přistrčil mi židli a představil mě přítomným. Všichni zdvořile pokývli na pozdrav a pokračovali v hovoru, který se, jak jsem rychle pochopil, týkal teploty kávy podávané k snídani. Osazenstvo stolku ji svorně považovalo za vlažnou a ti, kteří si do kávy přidávají mléko, shodně tvrdili, že po přidání mléka je už vyloženě studená. U stolu se zřejmě utvořily dvě drobné frakce, jedna chtěla požadovat teplejší kávu, další navrhovali vyřešit problém podáváním teplého mléka. K tématu jsem pochopitelně neměl co říct, a nikdo se mě naštěstí na moje stanovisko neptal. Byl jsem celkem vděčný, že se mě nikdo nesnaží zpovídat ani mě nevtahuje násilím do hovoru. Přivítal bych chvilku klidu, abych mohl zvážit, jestli pro mě bude snesitelnější koncentrovaná nuda Senior centra Lípa, nebo opětovný pohled na mizérii mých dětí, před kterým jsem utekl. Pan Moravec mi ale chvilku klidu nedopřál, celkem ostře mi nabodl bok loktem a ukázal na babku, která se šourala k našemu stolku. <span class="italic">To je paní Málková, taky je tady nová, mohli byste si rozumět, co? </span>znovu mě<span class="italic"> </span>pan Moravec nabral loktem. Přemýšlel jsem, jaká by na jeho šťouchance měla být adekvátní reakce, přetáhnout ho hůlkou by bylo asi trochu moc, ale pokud to nechám jen tak, bude mi nadělovat šťouchance pořád.</p>
				<p class="T2">Paní Málková těžce dosedla ke stolku, na chvíli si opřela záda a vyrazila z hrdla hlasitý sten — <span class="italic">ááááách jo.</span> Všichni se k paní Málkové mimoděk otočili a ta okamžitě využila chvilkové pozornosti, které se jí dostalo. Z kabelky bleskurychle vylovila obálku, z ní vytáhla fotografii a karbanickým pohybem ji vynesla doprostřed stolu. Její artritické klouby přitom výrazně zaduněly o dřevotřískovou desku. <span class="italic">Veronika — moje vnučka —teď chodí na krasobruslení.</span> Paní Málková odtáhla ruce ze stolu, aby nechala Veroničin obraz vyznít v plném lesku. Z fotky se na nás mrzutě šklíbila mírně obtloustlá, asi dvanáctiletá dívka na bruslích, upnutá v bílém overalu pošitém fialovými flitry. Jednu ruku v bok, druhou tyčící se vzhůru, jednu nohu nakročenou, na hlavě drdol převázaný fialovou mašlí. <span class="italic">Normálně se začíná ve čtyřech nebo v pěti letech, ale Verunku vzali do oddílu i teď, protože má obrovský talent, chodila do gymnastiky a…</span> Paní Málková potřebovala uprostřed věty polknout, a to ji stálo slovo. Situace využila o dobrých třicet kilo těžší sousedka po pravici paní Málkové, která disponovala výrazně znělejším hlasem. Oba její kluci chodí do Kantilény, výýýběrového pěveckého sboru při brněnské filharmonii. Oba chodili do Sluníček, to je taková přípravka pro budoucí členy Kantilény, potom oba chodili do Kantilénky, tam chodí děti tak do jedenácti let, a ti nejlepší pak pokračují v Kantiléně. A tam taky chodí Martin a Lukášek, Martin už začal mutovat, ale v Kantiléně zůstal a teď zpívá falzetem a hrdá babička mladých pěvců by nepochybně ve výkladu neustala, kdyby jí do něj ostře, až agresivně nezasáhl pan Dvořák. Ano, ten nebezpečný Dvořák, před kterým mě varoval pan Moravec. Vůbec jsem si ho nevšiml, u stolu neseděl, musel se přikrást někdy během výkladu o sborovém zpěvu mutujících hochů. <span class="italic">A máte fotky?</span> zeptal se suše a ostře Dvořák. <span class="italic">No, u sebe nee</span>, špitla babička pěvců Martina a Lukáška. To byl definitivní konec její přednášky, stůl opanoval pan Dvořák. <span class="italic">Tohle je Terezka na Miss Malenka před třemi lety, to jí bylo osm, teď už je v agentuře, zastupuje ji </span><span class="verzalky" style="font-size:0.9em;">AG</span><span class="italic"> Modia, to je v Praze. V Brně žádná slušná agentura pro dětské modelky není, tady by ani nikdo nedokázal dobře nafotit book.</span> Pan Dvořák vytáhl štos fotografií a nakonec jakousi prezentační kartu své vnučky. Několik lascivních fotografií desetileté Terezky i s popisem — míry 62/59/75, výška 144 cm, váha 33 kg, velikost obuvi 37, dovednosti a zkušenosti: ráda zpívá, velmi obratná, tanec — hip hop, vystupuje na školních besídkách, má ráda pohyb a sport. Paní Málková smutně sebrala ze stolu fotografii oplácané Verunky na bruslích a beze slova vstala od stolu. Pochopil jsem, že kromě mě tady zatím asi jako jediná nezažila výstup pana Dvořáka. Jak mi bylo později vysvětleno, paní Málková je tu teprve týden a krutě si naběhla. Tímhle prý si musí projít všichni nováčci. Zakoukal jsem se na okamžik na Miss Malenku, ale všiml jsem si, že si fotky prohlížím sám, rychle jsem je odsunul a narovnal se, abych snad ještě nevypadal jako nějaký pedofil. Lekl jsem se zbytečně, ostatní Terezčiny profesionální fotografie ignorovali prostě proto, že už je viděli triumfálně vyložené na stole mnohokrát, a protože pan Dvořák i se svou vnučkou 62/59/75 už zjevně všem lezl na nervy. Pan Dvořák mě bodře poplácal po ramenou, sbalil si fotky a zase zmizel. Jeho zprávu jsem pochopil správně, sejmul přede mnou ubohou paní Málkovou pro výstrahu. Dal mi najevo, že kdybych se náhodou chtěl pochlubit třeba amatérskou fotkou vnuka v hokejovém dresu, on u toho bude a vytře si se mnou zadek.</p>
			</div>
		</div>
	</body>
</html>
