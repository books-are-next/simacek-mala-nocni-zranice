<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-73.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-73.html" xml:lang="cs-CZ">
			<div class="frame">
				<p class="PB"/>
				<p id="toc_marker-69" class="T3">pan otec</p>
				<p class="T1">Takže, jestli u nás chybí ten hrdina nebo prosťáček, který dokáže vysvobodit princeznu, tak prostě budu muset být ten prosťáček já. Představa hrdiny nebo prince mi ke mně moc nesedí, nechci být nějak okázale skromný, ale prosťáček mi myslím sedí přece jenom o trochu líp. Takže jsem zvolil postup prosťáčka — tu nejjednodušší cestu. Den po nečekané návštěvě, kdy mě pan Šedý přišel gentlemansky upozornit, že bych si měl připravit závěť, jsem prostě navštívil advokáta.</p>
				<p class="T2"><span class="italic">Jak to myslíte —</span> <span class="italic">nežije? To ho nejdřív musím na půl roku vystěhovat? Vždyť jste mi před chvílí tvrdil, že tohle je nejjednodušší a nejrychlejší možnost.</span></p>
				<p class="T2">Doktor Sedláček se maličko zarděl a začal vysvětlovat. <span class="italic">Totiž, pane inženýre, nejsem úplně zvyklý jednat s rodičem žalobkyně. Asi jsem se nevyjádřil úplně přesně, protože…</span> Sedláček se najednou zpotil a utřel si čelo rukávem saka. <span class="italic">Prostě proto, že mluvím s vámi, a ne přímo s žalobkyní. Myslím tím s vaší dcerou. Asi jsem se zdráhal to říct dostatečně explicitně. Tou podmínkou se myslí, že spolu manželé půl roku nežijí intimně. Samozřejmě že můžou bydlet v jednom domě. Tedy, nikdo nebude zkoumat, jestli spolu intimně žijí nebo nežijí, je to prostě jen podmínka pro nesporný rozvod, tedy pro to, čemu se laicky říká rozvod dohodou.</span></p>
				<p class="T2">Pan doktor Sedláček bude mít asi tak kolem padesátky, advokáta dělá už tak čtvrt století, ale když mi má vysvětlit, že pokud se chceme vyhnout rozvodu u soudu, potom má moje dcera podepsat, že se skřetem půl roku „intimně nežije“, tak celý zrudne. Zvláštní chlapík, v jeho věku a profesi bych čekal přeci jen otrlejší přístup.</p>
				<p class="T2"><span class="italic">Šest měsíců? S tím si, doktore, myslím nemusíme dělat starosti. Pokud byste viděl pana Šedého, bude vám jasné, že by nikdo nezpochybnil, že s ním moje dcera, jak vy říkáte, „nežije“ minimálně šest měsíců.</span></p>
				<p class="T2">Nakonec to vlastně u právníka proběhlo relativně rychle a snadno. Půl hodiny mi trvalo, než jsem mu vysvětlil, že rozvádět se bude moje dcera a že papíry má připravit pro mě. Pět minut trvalo zvolit správnou variantu postupu — takzvaný nesporný rozvod — a nakonec Sedláček dvacet minut tiskl papíry s žalobou, jejíž formulář měl beztak v počítači už předem připravený mezi jinými normovanými šablonami. A ještě zaplatit, že? Pět tisíc, zřejmě nejlépe investovaných pět tisíc v mém životě. No, ještě něco spolknou soudní poplatky, ale i tak to bude mnohem levnější než svatba. Ta snadná část je za mnou, teď mě čeká už jen maličkost: udělat z mé dcery „žalobkyni“, prostě ji přesvědčit, aby tenhle papír podepsala. O zbytek se pak už postarám sám.</p>
				<p class="T1">Jak dlouho asi může vydržet taková holka na záchodě? Po deseti minutách mě napadlo, jestli bych se za ní neměl jít třeba podívat. Ale asi neměl, nejspíš by to nebylo úplně chytré. Nemůžu přece v kavárně klepat na ženský záchod. Mohl bych jí ale napsat esemesku — „Sylvo, co tam delas? Nepotrebujes neco?“ Odeslal jsem zprávu, ale slyším, jak jí zapípal mobil v kapse kabátu, který má přehozený přes opěradlo křesílka. Nojo, takže ještě počkám. Dal jsem si se Sylvou schůzku v kavárně, ve které jsme si před pár týdny užili opravdu příjemný večer, takže jsem si říkal, že bych na to dnes mohl navázat. Prostě si dáme kávu, já se ujistím, že úplně chápe, jak ji její nepovedené manželství omezuje, a lehounce ji postrčím. Nebo se spíš nabídnu jako někdo, kdo převezme tu otravnou administrativu a pomůže jí s rozvodem. Jenomže teď si najednou nejsem jistý, jestli jsem zvolil úplně vhodný okamžik a vhodné místo. Když jsem Sylvě podal papíry od právníka a řekl jí, ať to podepíše, že ostatní zařídím, nakoukla do lejster, pokývala hlavou, omluvila se a odešla na záchod. Teď je tam právě dvacet minut. Teda přibližně dvacet minut, nezapínal jsem stopky, když odešla. Tak nevím, nemám se tam za ní opravdu vydat? Když jí ta esemeska pípá v kapse kabátu… Sakra. Kdyby tu byla servírka, řeknu jí, ať se za ní jde podívat, jenomže dnes tu mají číšníka.</p>
				<p class="T2"><span class="italic">No konečně… Kde jsi proboha? Půl hodiny? Tys byla půl hodiny na záchodě? Není ti něco? Byla jsem tam deset minut. Nic mi není. Tak hele, Sylvo, to teda nebylo deset minut, je to tak deset minut, co jsem ti psal esemesku, a to už jsi byla tak dvacet minut pryč. Podle mě jsi tam musela být tak půl hodiny. </span>Sylva se trochu překvapeně podívala a zalovila v kapse kabátu, aby si přečetla zprávu, kterou jsem jí poslal. Zavrtěla hlavou a chvíli ťuká do mobilu. Tak, a teď mi taky přišla esemeska — „Nic nepotrebuju, diky“. No tak má zdá se smysl pro humor, ale nemusíme si teď posílat zprávy, když už sedí naproti mně. <span class="italic">Podívej, Sylvo, měla bys to podepsat, podle mě potřebuješ pomoc. Já vidím, že ti to jasně nesvědčí, to manželství. </span>Mám co dělat, abych se při vyslovení slova manželství neudávil vlastním jazykem. Vůbec mi to nejde přes rty, říkat manželství něčemu, v čem uvízla moje dcera s tím hňupem. Sylva se na mě na pár vteřin zadívala a tváří se ostentativně, jako bych nic neřekl. Teď jsem si všiml, že má trochu zarudlé oči, nejspíš na tom záchodě nakonec i brečela. <span class="italic">Sylvo, tys brečela? Můžeme toho, tati, prosím nechat? Ne, to teda nemůžeme</span>, trvám si na svém<span class="italic">. Dobře, tak jestli nemůžeme, tak to zkusím říct nějak hodně jasně — opravdu vážně tě žádám, aby ses mi to toho nepletl. Tak mi teda úplně upřímně a jasně řekni, že jsi jako šťastná. A jestli jsi teda jako úplně šťastná, tak já se ti do toho nebudu plést. </span>Sylva kroutí hlavou a tváří se, jako bych vyslovil nějakou nehoráznou pitomost. <span class="italic">Úplně šťastná? To snad nemyslíš vážně? Ale jo, myslím. Myslím, že bys měla být šťastná, a myslím to teda úplně vážně. Aha, tak já si myslím, že je to trochu komplikovanější, a nechci o tom teď mluvit. </span>Aha, tak ona o tom nechce mluvit. <span class="italic">Tak slečna teda nechce s vlastním otcem mluvit o svém životě. </span>Sakra, řekl jsem slečna. Právě že to není slečna. Kdyby to byla slečna, tak je ještě všechno v pořádku. <span class="italic">Tati, je mi třicet, a pokud s tebou něco nechci řešit, tak prostě nebudu. Respektuj to, že se o tom nechci bavit, jinak se seberu a půjdu domů. To nemůžeš, přece se nemůžeš sebrat a nechat tady svýho starýho otce sedět.</span> <span class="italic">Je ti třicet a já už jsem starej. Právě proto s tebou chci probrat některý věci. Pokud ti to neřeknu teď, taky už ti to nemusím říct nikdy. Protože já tady taky nebudu věčně. Tak teda promiň, že mi záleží na tvým životě. </span>Snažím se tvářit, jak nejuraženěji umím, a popravdě mi to jde celkem dobře. Aspoň myslím. Myslím, že jsem se totiž asi vážně urazil, že to nemusím vůbec předstírat.<span class="italic"> </span>Sylva sebou lehce trhla a mírně se nadzvedla z křesílka. Na chvíli jsem se lekl, že se snad opravdu zvedá a chce odejít. Ale ona jen přivstala, aby mávnutím přivolala číšníka. Objednala láhev bílého, a když číšník odešel, lehce mě pohladila po ruce. <span class="italic">Uvědomuješ si, tati, že se právě začínáš chovat jako děcko? Tváříš se trucovitě a zkoušíš to na mě s nějakým neobratným citovým vydíráním. Dáme si víno a už o tom nebudeme mluvit. Myslím to úplně vážně. </span>Nevím, jak přesně toho dosáhla, ale opravdu jsem nějak nenašel sílu se s ní dál dohadovat. Na to, že před chvílí nejspíš brečela na záchodě, umí být neskutečně autoritativní. Tak dobře, pro dnešek už o tom mluvit nebudeme. Jenom doufám, že se odteď v naší rodině nebudou řešit všechny problémy mlčením a objednávkou láhve.</p>
			</div>
		</div>
	</body>
</html>
