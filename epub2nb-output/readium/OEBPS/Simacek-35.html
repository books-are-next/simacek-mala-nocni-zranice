<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-35.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-35.html" xml:lang="cs-CZ">
			<div class="frame">
				<p class="PB"/>
				<p id="toc_marker-31" class="T3">pan šedý</p>
				<p class="T1">Tak tohle bych opravdu nečekal. Musím zjistit, co Sylva tomu pacholkovi řekla. Jakmile jsem vstoupil do dveří bytu v přízemí, švagr úplně zkoprněl a zbledl, tvářil se jako přistižený malý hošík. Začal se omlouvat za to, že si pouští hudbu, a hned ji utíkal vypnout. Zase takhle přísný přeci nejsem, přes den, dokud člověk nespí, s rozumnou úrovní hlasitosti a rozumnou vkusnou hudbu, bych to mladému muži klidně mohl tolerovat. Sylva nejspíš svému bratrovi pohrozila, že až si příště bude pouštět hudbu, pokud budu doma, prostě ho seřežu páskem. Musela mu pohrozit něčím podobným. Jinak to není možné. <span class="italic">No tak, pokud to nebude nahlas, můžeš si hudbu pouštět. Tedy myslím hudbu, něco jako je tohle, ne ty hrůzy co obvykle.</span> Taky jsem byl mladý a taky jsem si pouštěl rokenrol. No, to maličko přeháním, rokenrol jsem si nepouštěl, ale mám pro něj pochopení i toleranci. <span class="italic">Přišel jsem vlastně kvůli jiné věci, přišel jsem se podívat do hlavního pokoje, plánuji si tu zřídit pracovnu, teď, když už tu pan inženýr nebydlí.</span> Kuchtění svého švagra přejdu mlčením a rovnou nahlédnu do pracovny. <span class="italic">Kde jsou veduty?</span> Kde je moje sbírka vedut? Kde je mistrný akvarel Rudolfa Alta, kde litografie F. X. Sandmanna a Johanna Poppela? Všechny poklady, které jsem chtěl katalogizovat a uchovávat pro příští generace! Kde jsou? Na prázdných stěnách vidím jen zašedlé obrysy po rámech s mistrovskými díly. <span class="italic">Já jsem to zatím strčil semhle, kdyžtak to pak někdy hodím do sklepa</span>,<span class="italic"> </span>vypadlo ze švagra ve snaze nějak dovysvětlit hrůzné důsledky jeho barbarského nájezdu na budoucí pracovnu. „Semhle“ znamená naházet veduty za vchodové dveře. Jak mohl? Jak jen někdo může udělat něco tak zvráceného?</p>
				<p class="T2">Opakovaně jsem se pokoušel dovolat inženýru Hromkovi, abych s ním probral nějaký alespoň dočasný a nouzový plán na záchranu kulturního dědictví, ohroženého neomaleností mého švagra. Marně, pochopitelně. Ten starý popleta jako obvykle neslyší vyzvánění. Přitom švagr by měl slyšet přímo od otce, že se nesmí přibližovat k těm vzácným kusům, to jeho otec by mu měl jasně zapovědět vstup do mé pracovny, měl by mu zakázat vstup kamkoli do bytu v přízemí. Ale inženýr Hromek samozřejmě opět neslyší zvonění. Tohle musím probrat s manželkou, nejspíš bychom měli dát inženýru Hromkovi k Vánocům nový mobilní telefon — takový ten model pro důchodce, s jednoduchou obsluhou, velkými klávesami a vyzvánění bychom mu měli nastavit na maximální hlasitost. Jenomže Sylva není doma. Je pryč, a dokonce je pryč i můj automobil. Přes hodinu ji marně vyhlížím z okna. No konečně. <span class="italic">Kdes prosím tě byla, nemůžu se dovolat tvému otci. V nemocnici, říkala jsem ti, že jdu na kontrolu.</span> No jistě, už si vzpomínám, manželka dochází na pravidelné kontroly funkce své ledviny. Už dávno měla zažádat o invalidní důchod. <span class="italic">Mám nějak trošku zvýšenej kreatinin.</span> No pochopitelně, a to navrhuje takové nebezpečné nesmysly, jako že by chtěla chodit do práce. S jednou ledvinou, a teď navíc ještě nějaké potíže s kreatininem. <span class="italic">Co to je, kreatinin? Hormon, to je jedno, prostě se sleduje, aby se mohlo zachytit riziko selhání ledvin.</span> Aha, jistě, selhání ledvin. Ledvin, ale manželka má ledvinu jenom jednu, takže pokud jí selže… Tohle ovšem taky musím probrat s inženýrem Hromkem. Pokud ten telefon zase neuslyší, prostě za ním pojedu. Tady by se nemuselo vyplatit šeřit časem nebo benzinem, protože tady může jít o život. Možná že v důsledku jde skutečně o život mé ženy a samozřejmě taky o zachování sbírky. Prostě se vypravím za inženýrem Hromkem osobně a hned.</p>
			</div>
		</div>
	</body>
</html>
