<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-89.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-89.html" xml:lang="cs-CZ">
			<div class="frame">
				<p class="PB"/>
				<p id="toc_marker-85" class="T3">pan šedý</p>
				<p class="T1">Přibližně za dvacet minut bych měl být na místě. Sjíždím z dálnice D2 směrem na Senec, doposud jsem měl průměrnou spotřebu paliva 5,8 litrů na sto kilometrů. Pokud nebude příliš hustý provoz, měl bych spotřebu udržet pod šest litrů i mimo dálnici. Něco přes dvacet kilometrů za Sencem, tedy pětačtyřicet kilometrů východně od Bratislavy, leží město Sládkovičovo. Má rozlohu necelých třicet kilometrů čtverečních a něco přes pět a půl tisíce obyvatel. Velký provoz neočekávám, snížím rychlost na 85 kilometrů v hodině a pouštím <span class="verzalky" style="font-size:0.9em;">CD</span> přehrávač.</p>
				<p class="T1"/>
				<p class="T2a"><span class="italic">Keď si mladosť cestu hľadá, za vzdelaním dvíha pohľad,</span></p>
				<p class="T2a"><span class="italic">nádej vybrala si práááva — mieri do Sládkovičova.</span></p>
				<p class="T2a"><span class="italic">Ako sen, čo zrodí myseľ naplnená túžbou, prianím,</span></p>
				<p class="T2a"><span class="italic">tak nám dá viera zmysel, keď kráčame za vzdelaním…</span></p>
				<p class="T1">Umím to zpaměti.<span class="italic"> </span>Hymnu Univerzity Sládkovičovo jsem se naučil velmi rychle. Text je prostý, ani melodie není příliš komplikovaná. Tedy, přiznávám, že nejsem právě múzický typ. To kdykoli připustím. Nejsem múzický typ. To ovšem není něco, co by mě mělo diskvalifikovat v mé další profesní kariéře. Univerzita Sládkovičovo ale nenajímá operního pěvce, že? Najímá špičkového znalostního pracovníka, vědce s bohatou publikační činností a zkušeného univerzitního pedagoga. Je tristní, že o mé působení neprojevily rychlejší a výraznější zájem univerzity v České republice. Personalistika je v prostředí českých univerzit zcela nekoncepční a mentálně uvízla v temných antediluviálních časech. Pokud se něco ihned a zásadně nezmění, českou vědu a školství čeká zničující odliv mozků. Bohužel. Ale to opravdu není moje odpovědnost.</p>
				<p class="T1"/>
				<p class="T2a"><span class="italic">Velká škola — malé mesto, tu sme našli svoje miesto,</span></p>
				<p class="T2a"><span class="italic">Dekan familias páááter — vivat naša alma máter,</span></p>
				<p class="T2a"><span class="italic">ten vzácny chrám vzdelania v náááás,</span></p>
				<p class="T2a"><span class="italic">ten vzácny chrám vzdelania v náááááááás.</span></p>
				<p class="T1">Nechávám minulost za sebou. Je to už osm měsíců, co proběhl rozvod mezi mnou a magistrou Sylvou Šedou. Krátce před ním jsem byl bohužel svědkem jejího naprostého mentálního kolapsu a úplné ztráty kontaktu s realitou. Moje bývalá žena si vynutila rozvod proto, že jsem se pokusil chránit její život a zdraví. Tohle už není ani paradox, to je prostě šílenství. Rozvedla se proto, aby nikdo nedohlížel na její fyzické a duševní zdraví. Šílenství. Takže ano, zanechal jsem ji napospas jejímu senilnímu otci a sociopatickému bratrovi. Zanechal jsem ji pod jednou střechou s mýtomanem, zlodějem a zřejmě potenciálním vrahem. Mám proto mít výčitky svědomí? Mám? Je mi líto… ale výčitky nemám. Tohle není cynismus. Tohle je prostě nutný a jediný možný postoj ke skutečnosti. Co může člověk udělat, když se dozví, že se s ním manželka rozvádí? Jak zareaguje znalostní pracovník na tak zásadní kontrolní zjištění? Obecně řečeno má v podstatě několik možností, jak zareagovat na jakékoli kontrolní zjištění: 1) „nechat být“ (pokud kontrolní proces potvrdil přijatelný soulad mezi standardy a kontrolovanou realitou). Tohle pochopitelně nebyl můj případ. Návrh na rozvod zajisté nepatří k přijatelnému standardu; 2) „provést korigující opatření“ (pokud byly kontrolním procesem zjištěny nepříliš závažné rozpory, které by však mohly ohrozit žádoucí vývoj kontrolované reality). Ani toto nebyl můj případ, rozvod nelze označit za „nepříliš vážný rozpor“; 3) „uskutečnit nápravná opatření“ (pokud byly kontrolním procesem odhaleny závažnější odchylky signalizující nesoulad mezi standardy a kontrolovanou realitou, ale správně zvolená nápravná opatření a jejich důsledná realizace mohou vzniklou situaci vyřešit). Bohužel ani toto nebyl můj případ. Moje žena reagovala na prosté zjištění, že se zajímám o její zdravotní stav, tak nevěcným a absurdním způsobem, že jakákoli nápravná opatření nebyla možná. Takže konečně 4) „přijmout nové řešení“ (pokud bylo kontrolním procesem zjištěno, že se kontrolovaná realita vyvíjí zcela nežádoucím směrem, respektive byly zjištěny tak závažné nedostatky, že jakékoli snahy o usměrnění probíhajících procesů nemají šanci na úspěch). Přesně tak — toto byl můj případ. Kontrolovaná realita se vyvinula zcela nežádoucím směrem a jakékoli snahy o usměrnění probíhajících procesů neměly šanci na úspěch. Takže mi nezbylo než „přijmout nové řešení“ — <span class="verzalky" style="font-size:0.9em;">ODCHOD</span>. Mám proto teď mít výčitky svědomí? Mám? Je mi líto, ale nemám! Nechávám minulost za sebou.</p>
			</div>
		</div>
	</body>
</html>
