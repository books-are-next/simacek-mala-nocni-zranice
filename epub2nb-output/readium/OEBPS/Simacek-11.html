<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-11.html" xml:lang="cs-CZ">
			<div class="frame">
				<p class="PB"/>
				<p id="toc_marker-7" class="T3">pan otec</p>
				<p class="T1">To, že jsem vlastně neposkytl žádné vysvětlení ke svému odchodu, chlapec nakonec přešel, přešla to i Sylva. Michal odvalil svůj obtloustlý zadek do svého bytu nahoře a zřejmě se věnoval internetové pornografii nebo rozmluvě s imaginárním přítelem. Sylva naopak projevila ještě ten večer aktivitu — nevím, proč ji napadlo, že bych ocenil, kdyby mě odvezl pan Šedý. Možná že ji k tomu nějak donutil ten servilní skřet. On tak touží být jakkoli důležitý, že se zřejmě nebyl schopen smířit s tím, že nebude mít žádný podíl na hlavní události zítřejšího dne. Můj odjezd do Rajhradu byl zjevně vyhodnocen jako podstatná událost a on nesnesl pocit odstrčení. Z někoho, koho se ta záležitost vůbec, ani v nejmenším netýká, tedy ze sebe, udělal hrdinu tohoto nicotného okamžiku. Ráno mi dcera oznámila, že pojedu s jejím mužem. Syn mi ráno oznámil, že jede na nákup na Zelný trh. Taky mi oznámil, že bude do mého bytu chodit vařit. Sice netuším, proč a co by tam chtěl vařit, ale je mi to jedno. Než jsem stihl ranní kávu a kontrolu zavazadel, pan Šedý už poskakoval před domem kolem auta. Vyklepával koberečky, otíral přední sklo, snad i vysával. Klakson troubí, stěrače stírají…</p>
				<p class="T2">Představa, že mám strávit ráno v jeho společnosti, mě popravdě řečeno vyděsila. Vyhrabal jsem se o patro výš, abych posnídal se Sylvou, ale vypadala, že se každou chvíli rozbrečí, takže jsem jen pozdravil a dobelhal se ještě o patro výš. Synek na moje klepání nereagoval. Zkusím hádat: a) už je na nákupu na Zelném trhu; b) ještě se neprobudil a neprobudí se nejmíň do jedenácti. Těžká hádanka, proč jen jsem se namáhal po schodech až nahoru. Nejradši bych sundal protézu a přetáhl ho s ní po hlavě, ještě ve spánku. <span class="italic">Vstávej proboha, je devět hodin.</span> Synek mi otevřel v trenýrkách a v tričku s nápisem <span class="italic">Biohazard</span> na hrudi. <span class="italic">Dáš si vajíčka? Jo, proč ne.</span> Sedl jsem si v kuchyňce synova podkroví a sledoval, jak s cigaretou připravuje míchaná vajíčka. Nakrájel na malé kousíčky špek a pustil z něj na pánvi trochu tuku, mezitím rozbil šest vajec a všechny nalil do půllitru, namlel do nich trochu mořské soli, nasypal do nich sušenou papriku, potom vajíčka vylil na rozehřátý špek, zamíchal, posypal mletým pepřem. Na stůl položil máslo a z čoudícího a páchnoucího toustovače vyndal toustový chleba. <span class="italic">Dáš si pivo? Pivo k snídani? No, tak já džus nemám, žejo. Pivo je po ránu skvělý, to je akorát taková konvence, že se nesnídá pivo. Na to se časem přijde, během roku dvou se podle mě začne v dobrejch hotelech normálně dávat k snídani pivo. Džus je podle mě úplnej nesmysl, protože je kyselej. Ráno, na prázdnej žaludek, je to odporný, zásaditý pivko tam jde mnohem líp. </span>Okamžitě mě napadlo, jestli je možné, že by se z mého syna stal ještě alkoholik. Napil se piva, zapálil si a postavil pánev s vajíčky doprostřed stolu. Podal mi vidličku a talíř, jeden nůž na máslo dal doprostřed. Sám si jídla nevšímal, dokud nedokouřil a neměl v sobě půlku piva; taky jsem ještě nezačal jíst. Pak si ale synek vidličkou naložil polovinu vajec z pánve, přikusoval tousty s máslem a plnou pusou mě začal pobízet. <span class="italic">Tak co je? Na co se s tím dělám?</span> Pustil jsem se do jídla, přemýšlel jsem, jestli si nemám udělat třeba čaj, ale synek jenom ukázal směrem k ledničce: <span class="italic">Tam je pivo.</span></p>
				<p class="T2">Moje nejlepší snídaně. Je to možné? Tohle je snad moje nejlepší snídaně, určitě za posledních deset let. Do kuchyně se po krátkém zaklepání vplížilo mé druhé dítě. <span class="italic">Tati, Pavel na tebe čeká před domem. Co? No tak snad chvilku počká, ne? Snad se můžu ještě nasnídat. Sedni si</span>, postrčil synek nohou volnou židli směrem k sestře. <span class="italic">Ne, díky. Ale hovno, sedni si, ne?</span> nedal se odbýt. <span class="italic">Měla bych jít dolů. Měla by sis sednout</span> — vložil jsem se mezi ně se vší rozhodností a otcovskou autoritou, které jsem byl ve svých letech schopen. <span class="italic">Sedni si a jez</span>. Pan syn dopil láhev piva a chystal se zapálit si další cigaretu. <span class="italic">Nekuř nám tady u snídaně a skoč dolů ke mně do ledničky. Vem tam tři piva a cokoli tě ještě napadne, moc tam toho nemám, ale je nesmysl nechávat to tady v prázdném bytě.</span> Všiml jsem si, že synek už má v ledničce jenom jedno pivo, rajče a půl salátové okurky. Vrátil se během několika vteřin, na něj neuvěřitelná rychlost a výkon. Dal ještě několik toustů do topinkovače, na stůl postavil tři piva. Pak jsem uslyšel silné mlasknutí a cvaknutí víčka z tlakově uzavřené láhve. Můj syn na stůl postavil právě otevřenou čtvrtkilovou sklenici kaviáru, kterou našel v mé lednici. Měl jsem ji připravenou, až půjdu příští týden na vyšetření s prostatou — úplatek pro slovutného profesora, který se živí výhradně kaviárem. A teď jeho čtvrtkilovka leží na stolku u mého syna, který už do ní stačil zabořit polévkovou lžíci a hustě si kaviárem namazat toust s máslem. Tiše jsem zaúpěl. Ale nahlas jsem neřekl nic, stejně už bylo pozdě. Vzal jsem další toust, namazal ho máslem a kaviárem a podal Sylvě, na kterou už z vajec na špeku zbylo stěží sousto. <span class="italic">Dej si pivo, ne?</span> pobídl Michal svou sestru. Nic neřekla, zakousla se do toustu a napila se piva z láhve. Jak jsem si plnil žaludek a jak jsem sledoval svoje nemožné dospělé potomky u jednoho stolu u téhle napůl dekadentní, napůl polírské snídaně, začala se mi po těle rozlévat nefalšovaná slast. Dělá to pivo po ránu? Nebo je v tom nějaká rozkoš zakázaného — vědomí, že se ráno cpeme kaviárem, který jsme vlastně ukradli mému urologovi?</p>
				<p class="T2"><span class="italic">Pane inženýre? Pane inženýre, měli bychom vyjet. Pojedeme za hodinu, pane Šedý</span> — zaječel jsem od stolu směrem ke vchodovým dveřím. <span class="italic">Zatím si zkontrolujte vodu v ostřikovači.</span> Sylva se na mě trochu pohoršeně podívala, Michal se zachechtal a rozkašlal z cigaretového kouře. Pan Šedý se odporoučel a já jsem si vychutnával asi nejlepší společné ráno, které jsem se svými dětmi zažil od smrti jejich matky. Nejspíš je ve mně víc sentimentu, než jsem si připouštěl, a jsem naměkko ze svého úprku z domova. Vajíčka, špek, pivo, kaviár, nic na tom není. Ještě se nejspíš dokážeme těšit z maličkostí.</p>
			</div>
		</div>
	</body>
</html>
