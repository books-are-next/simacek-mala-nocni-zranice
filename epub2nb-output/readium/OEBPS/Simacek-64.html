<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-64.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-64.html" xml:lang="cs-CZ">
			<div class="frame">
				<p class="PB"/>
				<p id="toc_marker-60" class="T3">pan otec</p>
				<p class="T1">„Tak tohleto jsem já?“ Taková otázka mi příliš nedává smysl. Normálně bych si ji zřejmě nepoložil. Nemám pocit, že když se uvidím při holení v zrcadle, vykoukne na mě neznámá tvář. Netrpím nějakou krizí identity, netrpěl jsem ničím takovým ani v pubertě nebo ve středním věku a vážně by mě nenapadlo se něčím podobným znepokojovat ve zralých důchodových letech. Dobře, připouštím, že ne vždycky se mi se sebou samým vychází nejlíp, nemám sám k sobě úplně nekomplikovaný vztah, plný porozumění a úcty, to opravdu ne. Ale dodneška jsem se nepotřeboval sám sebe ptát, jestli jsem, kdo jsem.</p>
				<p class="T2">Šárka dnes vtrhla do mého pokoje bez pozdravu, ale zato s otázkou: <span class="italic">Tak tohle jsi opravdu ty? </span>Zareagoval jsem kratší pomlkou, pokrčením čela a mírným úklonem hlavy na bok a odpověděl na otázku otázkou: <span class="italic">Ahoj? </span>Odpovědět na otázku otázkou asi nikdo nepovažuje za uspokojivou reakci, samozřejmě ani Šárka. <span class="italic">Opravdu jsi tohle ty? Někdo, kdo před spoustou lidí srazí k zemi osmdesátiletýho staříka? </span>Ovšem, jaká by měla být uspokojivá odpověď na tyhle dotazy, to vážně nemám ponětí. Já bych skoro řekl, že vlastně nerozumím otázce a nechápu, proč se mě na to ptá zrovna ona. Prej staříka. Proč sem sakra tahá staříka, když je asi tak o deset let starší než já, jsme skoro ve stejné lize. No a co, tak je to dědek, já zase nemám nohu. <span class="italic">To nevím. Nevím, co chceš jako slyšet. </span>Na tom, že jsem poslal k zemi Dvořáka, snad nebylo nic tak komplikovanýho. Ukázala mi anonymní dopis, kterej na ni napsal, a já jsem mu pak poslal jednoduchý varování — akce a reakce. Podle mě je to poměrně přehledná situace a ona přeci ví, že jsem to musel udělat kvůli ní. Koneckonců o mně se Dvořák v tom svém udavačském dopise ani přímo nezmiňoval, byl namířený výhradně proti ní. Tak na co se mě teď sakra vlastně ptá? <span class="italic">Chápeš, do jaké mě tím stavíš pozice? Ale o to mi tolik nejde, teď mám spíš pochybnosti o tom, kdo jsi. </span>To je zvláštní, Šárka ze sebe chrlí otázky, jenže mě nenapadají žádné odpovědi, ale taky zase jenom otázky. Do jaké bych ji asi stavěl pozice? Jaké má asi tak pochybnosti? Nebo co teda čekala? Nejsem sice nijak zběhlý v psychologii nebo nějaké teorii komunikace, ale za těch pár let, co už jsem na světě, jsem stihl vypozorovat jeden fakt — pokud se v rychlém sledu v rozhovoru nakumuluje hodně otázek, na které se odpovídá zase otázkama, přejde rozhovor nějak úplně automaticky v hádku. Takže tomu bych se rád vyhnul. <span class="italic">Já se nechci hádat</span>, říkám Šárce pokud možno smířlivě. <span class="italic">Ani já ne, ale ráda bych tě poprosila, aby ses zamyslel nad tím, jestli jsi tohleto opravdu ty. </span>Hmm. Tak tohle vypadá, že se motáme v kruhu, já si introspektivní otázky nekladu, opravdu nejsem tenhle typ. Můj vzkaz Dvořákovi nejspíš nebyl úplně rytířskej, to asi ne. Z technickýho hlediska to byl faul zezadu. Asi by za něj byla žlutá karta. Sejmul jsem ho zezadu, ale pak jsem mu sportovně pomohl na nohy — to je podle mě na žlutou kartu. Co jsem mu u toho povídal, to by rozhodčí nemohl slyšet. Zato jeho udavačský anonym, to by mělo být nejmíň na červenou kartu, to je snad samozřejmý. Ale proč si to tady sám před sebou nějak vysvětluju? Tohle už opravdu nejsem já. Já se neuchyluju k nějaké sportovní terminologii, když popisuju běžné životní situace, nemám ve zvyku něco zlehčovat fotbalovýma bonmotama. Fotbal mě vlastně vůbec nezajímá. <span class="italic">Myslíš, že jsem se měl tvářit jakoby nic? Měl jsem to nechat jenom tak? Podívej, Šárko, tohle je něco jako ta situace s Materazzim a Zidanem. Jasně že Zidane fauloval, ale Materazzi předtím udělal něco, co se prostě nedalo jenom tak přejít</span>. Šárka se na mě chvíli zahleděla a pak řekla skoro šeptem:<span class="italic"> Já teď asi opravdu nejsem schopná se o tom tímhle způsobem bavit. </span>Nemůžu uvěřit tomu, že jsem opravdu začal plácat něco o Materazzim. Ještě než jsem to vyslovil, s naprostou jistotou jsem věděl, že je to hloupost. Já přece nepoužívám sportovní příměry, tohle opravdu nedělám. No dobře, tak nejsem příliš obratný v komunikaci. Ale já jsem přece o tenhle rozhovor nestál a nezačal jsem ho. <span class="italic">Sakra, Šárko. Tak toho prostě necháme. Nebudeme se o tom bavit. Mám se ti omluvit? No tak se klidně omluvím. Omlouvám se. </span>Opravdu netuším, co vlastně chce nebo jaký má očekávání… Jaká měla být ta správná reakce… Měl jsem nakopat jejího idiotskýho manžela, kterej jí udělal monokl, a měl jsem nakopat Dvořáka za tu jeho péči o morálku v tomhle ústavu. Nebo ne? Čekalo se něco jinýho? Asi bych se tady měl najednou zpytovat a uvažovat o tom, jak odteď vůbec dokážu žít sám se sebou, když jsem podrazil nohy ubohýmu staříkovi Dvořákovi. Já jsem zabil v autě vlastní ženu, neuchránil jsem svou dceru před největším idiotem v dějinách Jihomoravskýho kraje a ze syna jsem vychoval totálního lempla. Takže upřímně řečeno, po tom všem se už fakt nestydím za to, že jsem podrazil nohy nějakýmu hajzlovi v domově důchodců. Tohle jsem nahlas samozřejmě neřekl, ale něco z toho asi trochu prosáklo do tónu mé omluvy. Určitě nevyzněla moc upřímně, protože prostě upřímná nebyla. Řekl jsem sice: <span class="italic">Omlouvám se</span>, ale vlastně jsem chtěl říct: <span class="italic">Co sakra chceš?</span> <span class="italic">To já se omlouvám, promiň</span>,<span class="italic"> </span>zašeptala Šárka<span class="italic"> </span>a<span class="italic"> </span>skoro neslyšně se vytratila ze dveří. No tak jo. Tak si běž domů pro dalšího monokla.</p>
			</div>
		</div>
	</body>
</html>
