<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-79.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-79.html" xml:lang="cs-CZ">
			<div class="frame">
				<p class="PB"/>
				<p id="toc_marker-75" class="T3">pan syn</p>
				<p class="T1">Je tma jako v prdeli a já jsem taky v prdeli. Jsem taky mimochodem zmrzlej jak hovno. Už pár hodin přešlapuju kolem blbýho nádraží v Innsbrucku a budu tady přešlapovat až do pěti do rána. Na hlavě mám naraženej papírovej sáček od slanýho preclíku. Chvilku mě docela hřál, jak byl teplej od toho preclíku, kterej jsem v něm koupil, ale už je nanic. Že člověku ukradnou bágl, tomu rozumím, tohle se prostě může stát. Aspoň mně se to zjevně může stát. Pochopil bych, kdyby mi někdo třeba sebral šrajtofli nebo hodinky, kdybych měl nějaký, co za to stojí. Ale který hovado ukradne člověku v zimě čepici? Čepice je snad něco, co se nekrade, na tohle by měl bejt nějakej kodex, kterej to zakazuje a kterej by měli dodržovat i ti nejhorší gauneři. Tady jde totiž o to, že nejvíc tepla uniká člověku z hlavy. Před časem jsem četl nějakej článek o norskejch rybářích a tam psali, že nejdůležitější v zimě je hlava krytá pořádnou čepicí, protože půlka veškerýho tepla z těla prostě odchází přes hlavu. Tohle by měli gaunery učit v kriminálech. V každým vězení by měl bejt někdo, kdo by dal zlodějům nějakej základní kodex toho, co se může a nemůže krást. Mohli by to dělat třeba vězeňští kaplani, jestli teda něco takovýho ještě existuje. Furt dokola jim vysvětlovat a připomínat — když už vole musíš krást, tak peníze jsou v pohodě, auto taky, ale, vy hovada, nemůžete krást lidem v mrazu čepice nebo boty. Tohle se nedělá, za tohle by měl bejt trest smrti. Boty teda naštěstí mám. Zůstalo mi to, co mám na sobě, jízdenka do Madonny di Campiglio, asi tak půl balíčku tabáku, papírky, zapalovač a peněženka, ve které je asi tak sto dvacet euro.</p>
				<p class="T2">Měj jsem třikrát po sobě blbej nápad. První blbej nápad byl jet přes Rakousko; kdybych jel přes Mnichov, tak se mi to nestane. Sice to neumím úplně vysvětlit, ale mám dojem, že kdybych jel přes Mnichov, tak se mi tohle nestane. Druhej blbej nápad byl jít si kousek před Innsbruckem ve vlaku zakouřit na hajzl. Kdybych si totiž šel zakouřit hodinku předtím, tak toho hajzla, kterej mi v kupé ukradl bágl i s mobilem a pochopitelně i s tubou srolovanejch grafik a taky s čepicí, kterou jsem tam nechal, normálně chytnu ještě někde ve vlaku. Jenomže kvůli tomuhle blbýmu nápadu, hulit před Innsbruckem, tutově stihl vypadnout z vlaku i s mejma věcma. No, a pak jsem dostal ten třetí blbej nápad, vyběhnout z vlaku za tím zlodějem, kterýho jsem ani neviděl, a hledat ho po celým pitomým Innsbrucku. Půl dne jsem úplně zbytečně chodil po městě a někdy kolem půl devátý večer mi ujel dnešní poslední vlak směrem na Trento. Takže teď tu skejsnu do pěti do rána a zejtra budu pokračovat v cestě. Kdybych nevybíhal z vlaku, už bych byl na místě, sice bez báglu a bez základního kapitálu na rozjezd hospody, ale aspoň bez omrzlin. Tři blbý nápady v řadě.</p>
			</div>
		</div>
	</body>
</html>
