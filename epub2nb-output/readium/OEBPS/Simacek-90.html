<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-90.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-90.html" xml:lang="cs-CZ">
			<div class="frame">
				<p class="PB"/>
				<p id="toc_marker-86" class="T3">pan syn</p>
				<p class="T1">Dušičky letos vyšly na pondělí, takže tu není skoro ani noha. Jenom pár babek uhrabuje na hrobech ozdobnej štěrk. Tu a tam se na některým náhrobku povaluje od včerejška polozvadlá kytka. Sylva zaparkovala hned u brány a vyndala z kufru vozík. Nakládáme na něj tatíka a já ho ztěžka tlačím po hrbolatý cestě. Sylva jde s kytkou v ruce pár kroků před náma. Za krematoriem druhou uličkou doprava, pak ještě šedesát metrů do nechutnýho kopce a jsme na místě. Vytlačit tam vozík byla docela fuška, takže ze mě celkem leje. Sylva vyndala z kapsy svíčku, zapálila ji a postavila na černej žulovej obrubník. Pak ještě položila kytku doprostřed kvádru s nápisem <span class="italic">Sylvia Hromková 1951—1992</span>. Nějakou minutku tu jen tak stojíme, Sylva se ke mně otočí a zarazí se, když vidí, jak si rukávem utírám obličej. <span class="italic">Jsi v pořádku, Michale? Jo, akorát jsem se zpotil.</span> Nejspíš to vypadalo, že snad slzím nebo co. Ale ne. Prostě jsem si akorát utřel pot. <span class="italic">Tak jdeme</span>, zavelí Sylva. Otec vzdychne, jako by to byla hrozná námaha, nechat se tlačit na vozíku. Já taky vzdychnu, protože mě začínají bolet záda. Naložíme tátu na zadní sedadlo a vozík složíme do kufru. Sylva nastartuje a vyrazí z parkoviště. <span class="italic">Kam jedeme</span>, zeptám se, když mine odbočku. <span class="italic">Jedeme do centra, stavíme se na oběd.</span> Já jsem nakoupil, mohli jsme klidně domů, měl bych oběd za pár minut. Ale hádat se kvůli tomu nebudu, žejo. S tátou si dáváme kačenku a červený zelí, Sylva pečenýho pstruha. Marně lovím v paměti, jestli jsme my tři někdy byli společně v hospodě na obědě. Mám dojem, že snad ani ne. Je za deset minut dvě, hospoda se vylidnila. Lidi, co přišli v poledne na oběd, už vypadli. Pomalu dojídáme a já očima popoháním blbou minutovou ručičku na hodinkách. Ještě devět minut si nebudu moct zapálit. Tohle je úžasná inovace tohodle podniku, zakázali tu přes oběd kouřit. Vytáhnu si tabák a papírky a co nejpomaleji si balím výstavní, dokonale tvarovanej váleček. Holka, co tu obsluhuje, si rovná prázdný talíře na ruku, ptá se, jestli si dáme kávu. Má dokonalý obrovský zelený oči a několik světlounkejch pih. Vlasy mají barvu medovýho tmavšího ležáku. Kávu tady mají tradičně mimořádně hnusnou. Nadechnu se, abych si objednal espresso. Sylva i otec udělají totálně protažený ksichty, jsou dokonale synchronizovaní. Otec si ještě navíc lehce odfrkl. Holka je asi trochu citlivější, neušlo jí to — maličko se jí rozklepaly ruce a trochu zrudla. Měl bych se nějak rychle pokusit zachránit situaci. Nebylo by asi špatný říct třeba nějakej vtípek, prostě fór. Nějakej o kávě nebo o tom, že bych chtěl popelník. Nebo jakejkoli fór. Jenomže já jsem žádnej vtip neslyšel snad už několik let, ke mně se asi vtipy nějak nedostávají. Nevím, čím to je. Prej se vtipům skvěle daří v kriminálech, to jsem někde četl — posaďte pět šest chlapů dohromady na celu, dejte jim dost volnýho času a málo prostoru a začnou se valit vtipy — nevím, jestli je to pravda, ale četl jsem to v nějaký detektivce. Já jsem nebyl v kriminále ani na vojně, dokonce ani na blbým skautským táboře — prostě jsem nebyl na žádným místě, kde by se nějak zvlášť dařilo vtipům. <span class="italic">Účet prosím</span>, řekne Sylva. Holka pokývla hlavou a nasraně odešla. No nic, tak si zapálím až doma.</p>
			</div>
		</div>
	</body>
</html>
