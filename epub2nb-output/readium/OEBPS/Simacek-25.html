<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-25.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-25.html" xml:lang="cs-CZ">
			<div class="frame">
				<p class="PB"/>
				<p id="toc_marker-21" class="T3">pan otec</p>
				<p class="T1">Co je tohle za problém, jestli mám vnuky. Jestli mám nebo nemám vnuky, to nezpůsobí nějakej populační problém, tím se nemusíte stresovat. Problémy jsou jinde, víte? V Číně je kvůli bývalé politice jednoho dítěte mnohem víc mužů než žen. Když mají Číňani mít jen jedno dítě, vždycky si to nějak zařídí, aby to nebyla holka. Tak tohle je populační problém, globální populační problém. Vykašlete se na moje vnuky, spíš si lámejte hlavu s tím, co se stane, až tu miliardu Číňanů napadne, že když doma nemají žádný ženský, tak by místo toho třeba mohli zkusit oplodnit vaši vnučku — jo, tu obtloustlou krasobruslařku, tu, co mi zase cpete na fotce pod nos. Nahlas jsem to neřekl, tohle jsem opravdu nemohl říct nahlas, i když mě paní Málková se svou Veronikou a svýma otázkama opravdu vytočila doběla. Přilepila se na mě, už týden mě pronásleduje, v podstatě se téměř jedná o stalking, a vůbec bych se nedivil, kdyby ji v tom podporoval můj soused Moravec, podle kterého bych si měl s paní Málkovou rozumět. <span class="italic">Proč vy mi nikdy nepovídáte o svých vnucích, pane Hromku? Protože hoši jsou z Brazílie</span>, vypadlo ze mě nejspíš v nějaké zmatené směsi vzteku a bezradnosti. Jací hoši z Brazílie? Vždyť to je název filmu. Proč jsem to řekl? A mám to začít vysvětlovat? <span class="italic">Takže je nevídáte?</span> zeptala se babka Málková znovu. <span class="italic">No, bohužel jsem je vlastně ještě nikdy doopravdy neviděl. Jen vím, že mám v Brazílii dva vnuky. Aha, a copak dělají? No, totiž Manuel a Luís teď… já myslím, že asi ještě nechodí do školy.</span> Paní Málková mi věnovala útrpný pohled. <span class="italic">Nic si z toho nedělejte, pane Hromek</span>, utěšovala mě, <span class="italic">hlavně jestli jsou kluci zdraví a jestli vám aspoň někdy</span> <span class="italic">zavolají nebo pošlou fotky</span>. <span class="italic">Jo, to máte myslím pravdu. Zdraví je vždycky na prvním místě</span>, zmohl jsem se jenom na tuhle pitomou frázi a odešel od stolu. <span class="italic">Musíte mi ukázat fotky, pane Hromek</span>, zavolala za mnou paní Málková.</p>
				<p class="T1"><span class="italic">Hodně se tady mluví o těch vašich klucích. Juanovi a Manuelovi, víte? Že jste se mi nepochlubil, jsme sousedi, nejlepší kamarádi, a vy jste mi ani neukázal fotky vnoučat.</span> Zauvažoval jsem, jestli mě ten vykuk zkouší, jestli ta jména popletl schválně, nebo jestli změna z Luíse na Juana vznikla kdesi při tiché poště mezi paní Málkovou a panem Moravcem. <span class="italic">Manuel a Luís, ne Juan, pane Moravče.</span> <span class="italic">Vaše dcera se vdala do Argentiny? Ne, syn, syn žije v Brazílii, je to Brazílie.</span> Argentinu a Brazílii by si nespletl, ten starej hajzlík mě zkouší. Můj nový nejlepší kamarád se mnou rozehrává nějakou šachovou partii. <span class="italic">Aha, no vidíte, tady v Lípě se toho namluví, já myslel, že je to Argentina, slyšel jsem Argentina.</span> <span class="italic">A jak se to prosím vás stalo, že máte ty vnuky v Brazílii, vídáte se s nimi? Nepojedete tam na Vánoce? Ne, to asi nepojedu, nejsem se synem příliš ve styku, chápete?</span> Pan Moravec nechápal, ale visel mi na rtech, co dál řeknu. <span class="italic">Nemám totiž ani jeho telefon, ani přesnou adresu, někdy mi zavolá on, ale já sám na něj vlastně ani nemám kontakt. No tohle</span>, podivil se pan Moravec, <span class="italic">syn vám ani nedá svůj telefon? To se mi nechce věřit, tohle tak nemůžeme nechat, já vám pomůžu, jako dědeček máte přece právo vidět nebo aspoň po telefonu slyšet svoje vnuky, a jestli vám váš syn nedá číslo, tak je to opravdu nelidské. Nemůže. Co nemůže? Nemůže mi dát to číslo, kvůli </span><span class="verzalky" style="font-size:0.9em;">FBI</span><span class="italic"> a Europolu, hlavně Europolu.</span> Panu Moravcovi spadla brada. Bez dovolení přešel po místnosti, přitáhl si židli, posadil se přímo naproti mému křeslu a civěl mi na pusu. <span class="italic">Je to už nějakých pět šest let, co musel syn odjet z Čech, víte? Začal podnikat, docela se mu dařilo, kupony, fondy, pak měl továrnu na margarín, ale před pěti šesti lety začal mít nějaké potíže. Ani mi nestihl říct, že odjíždí. Vydal jsem se k němu na návštěvu, jako každou neděli, jel jsem vlakem do Prahy a pak taxíkem až k jeho domu, ale ten byl prázdný. Teda, nebyl úplně prázdný, zvířata tam zůstala. Zvířata?</span> podivil se pan Moravec. <span class="italic">No ano, v kleci na zahradě měl syn dva tygry, ty tam nechal, a taky akvárium s malým žralokem a murénou.</span> Sledoval jsem, jak pan Moravec natahuje krk, aby mu neunikl jediný detail mého vyprávění. <span class="italic">Taky měl v akváriu malého plejtváka a kosatku.</span> Tak, teď snad pan Moravec zareaguje, doufám, že mi nespolkne plejtváka a kosatku, ale pan Moravec nereagoval. <span class="italic">No, prostě, abych to zkrátil, vila byla prázdná, všude jenom policejní pásky a syn nikde. Až za pár týdnů mi zavolal z Peru a pak za nějaký čas z Brazílie. Takže se v Brazílii oženil? Nebo měl ženu tady? Ne, až v Brazílii. Myslím, že zase začal podnikat a ty děti, Manuela a Luíse, má s jednou mladou dámu, co byla před lety Miss Karneval v Riu, vyhrála hlavní cenu v soutěži v sambě.</span> Pan Moravec usoudil, že můj syn musí být fešák, když má potomky s vítězkou soutěže v sambě na karnevalu v Riu, nejspíš mi asi nebude moc podobný<span class="italic">. Neřekl bych, že syn je nějaký fešák, myslím, že ta slečna o syna zpočátku ani moc nestála. Víte, na karnevalu v Riu bývá, aspoň jak mi to líčil syn, trochu uvolněná atmosféra, a ještě než karneval skončil, vyhrožovala mu rodina té dívky, že ho udá za znásilnění. Teda aspoň ona trvala na tom, že půjde na policii. Znásilnění?</span> vyděsil se pan Moravec. <span class="italic">No, ale nebojte, nakonec se to urovnalo, když starší bratr té slečny přišel o tři prsty na nohách, nakonec nešla ani k doktorovi, ani na policii. Zlomený nos jí spravili doma a pak se za dva měsíce ukázalo, že je těhotná. Čekala dvojčata Manuela a Luíse a synek si ji nakonec vzal. Takže to všechno dobře dopadlo. </span>Pan Moravec nasucho polkl a vyjeveně na mě asi půl minuty zíral. Pak se omluvil a tiše jako myška zmizel z mého pokoje.</p>
			</div>
		</div>
	</body>
</html>
