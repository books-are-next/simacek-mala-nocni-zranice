<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-78.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-78.html" xml:lang="cs-CZ">
			<div class="frame">
				<p class="PB"/>
				<p id="toc_marker-74" class="T3">pan otec</p>
				<p class="T1">Volaný účastník je momentálně nedostupný, sděluje mi už potřetí operátor. Můj syn je nedostupný poměrně běžně, většinou navzdory dobře míněné radě operátora ani nezkouším zavolat „později“. Před polednem mu vlastně nezkouším volat skoro nikdy, nejméně do jedenácti dopoledne bývá nedostupný prostě proto, že se ještě nevyhrabal z postele. Odpoledne bývá občas nedostupný proto, že si šel po obědě zdřímnout, a kdykoli v průběhu dne se stává, že je nedostupný, protože si prostě zapomene zapnout telefon. „Později“ to proto většinou nezkouším; dnes výjimečně jsem v průběhu dne udělal tři pokusy a doplnil je navíc ještě <span class="verzalky" style="font-size:0.9em;">SMS</span> zprávou: „Muzes mi prosim oznamit, kde sakra jsi? Tata.“ Jak říkám, třikrát během dne bych se s jeho nedostupností normálně neotravoval, jenomže normálně se kvůli němu taky nemusím bavit s policajtem. Dnes jsem musel. Abych se vyhnul pozdvižení, které by policejní auto zaparkované před Senior centrem Lípa nejspíš vyvolalo, ujistil jsem pana poručíka, že nemusí jezdit za mnou, že si naopak rád udělám výlet do Brna. Takže jsem rád zaplatil za taxi a rád jsem si udělal výlet na policejní úřadovnu. S úsměvem jsem ujistil vyšetřovatele, že můj syn zcela jistě neměl důvod krást z našeho domu nějaké kresby nebo grafiky, když jsou vlastně z poloviny jeho. S umělým úsměvem na obličeji jsem na policii vydržel prvních pár minut, pak už mně začalo obličejové svalstvo ochabovat. Taky by nejspíš bylo nepřirozené pokoušet se udržet úsměv celou dobu, když jsem byl vlastně „vykraden“. <span class="italic">Ne, rozhodně není možné, aby si Michal z domu vzal nějaké umělecké předměty a neřekl mi to, to opravdu není možné</span>, říkám s úsměvem. <span class="italic">Ne, určitě neužívá drogy, tak nanejvýš pivo. Ne, Michal je právě na horách, v Itálii.</span> V tomhle případě nejspíš dokonce ani nelžu, vážně je nejpravděpodobnější, že se ten zmetek sbalil a odjel za někým, kdo se mi na pohlednici podepsal jako „L“. Kdybych před chvílí jednoduše řekl, že si těch pár kreseb prostě vzal Michal, že jsou jeho a že o tom vím, asi by celé policejní vyšetřování rychle skončilo. Měl bych pokoj a mohl bych se sebrat a odejít. Hotovo. Jenomže jsem to bůhvíproč neřekl. Vlastně bych to klidně mohl říct ještě teď, policajtovi by to bylo jedno, nejspíš by byl dokonce rád, že má po práci. Jenomže já jsem sem zřejmě nepřijel tak úplně s chladnou hlavou a postupem času tu chladnu ještě míň a míň. Je mi pochopitelně jasné, jak se do mého domu dostala policie, a je mi také jasné, odkud má ten absurdní dotaz, jestli můj syn náhodou neužívá drogy. <span class="italic">Jestli mám nějaké podezření?</span> No pochopitelně že mám nějaké podezření. Konečně můžu povolit umělý úsměv a vysvětlit poručíkovi, jaké mám podezření. Vážně a stručně, i když trochu improvizovaně se pokouším poručíka navést na novou vyšetřovací verzi. <span class="italic">Tedy, o mou sbírku projevoval zájem manžel mé dcery, víte? Já jsem přesvědčený, že si tajně pořizoval i nějaké soupisy. Jistě, důkazy nemám, ale nedivil bych se, kdyby měl někde ve svém počítači uložený jakýsi soukromý katalog celé sbírky, víte? Nedivil bych se, kdyby se teď, když se s ním moje dcera rozvádí, pokusil několik nejcennějších kusů někam odklidit. Chápete?</span> Chvílemi se mi zdá, že se policistův výraz mění z profesionálně neutrálního na trochu udivený až nevěřícný, takže bych měl nejspíš postupovat trochu opatrněji. Ale nějak se už nedokážu udržet, začínám se dostávat do varu, kašlu na opatrnost a sázím to poručíkovi na stůl. <span class="italic">Tuhle sbírku shromažďoval po celý život můj otec a pracoval usilovně na tom, aby měl co odkázat svým vnukům. Jediné, co nám po něm zůstalo, je tato sbírka. A teď, zrovna když se moje dcera rozvádí, najednou část sbírky zmizí. Takže — </span><span class="verzalky" style="font-size:0.9em;">ANO</span><span class="italic"> — mám podezření. Jistě, je to jen podezření. Žádné důkazy nemám, ale řekněte mi, není to zvláštní, že cenné věci začnou mizet zrovna v okamžiku, kdy se moje dcera rozvádí a její manžel si začíná takříkajíc balit kufry? </span>Poručík neodpověděl, dokonce si přestal psát poznámky. Vzdychl a zahleděl se na mě. Myslí si, že jsem cvok, bleskne mi hlavou. Zkouším z jeho pohledu odhadnout, jestli mě považuje za blázna, ale nějak se mi to nedaří.</p>
			</div>
		</div>
	</body>
</html>
