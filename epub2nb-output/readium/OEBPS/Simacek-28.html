<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-28.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-28.html" xml:lang="cs-CZ">
			<div class="frame">
				<p class="PB"/>
				<p id="toc_marker-24" class="T3">pan otec</p>
				<p class="T1">Před očima mi rotuje stříbrná beruška, může mít v průměru tak tři centimetry, místo černých teček má drobné kamínky. Vzadu má provlečené očko a visí za zadek na stříbrném řetízku. Pomalu se kývá a přitom se otáčí kolem své osy, doleva a doprava a znovu a znovu; sleduju berušku a slyším svůj vlastní dech, a dokonce tu a tam zaslechnu i úder vlastního srdce. Takhle nějak nejspíš vypadá hypnóza. Hypnotizér vám nechá před očima kývat na řetízku nějaký krystal nebo křížek a člověk sleduje pohyb před sebou, poslouchá vlastní dech nebo pokyny hypnotizéra a postupně upadá do transu. Jenže já nejsem u hypnotizéra, nejsem ani v žádném kabaretu nebo v cirkuse a nemám v úmyslu nechat se hypnotizovat. Ale i kdybych sebevíc chtěl, těžko se můžu dívat jinam než na mihotání stříbrné berušky. Kdyby mi oči sklouzly z pohybu té stříbrné cetky, můj pohled by nutně směřoval buď na tmavou rýhu uprostřed, nebo na bílou kůži, kterou lehce prosvítá několik tmavých žilek, prostě pokud spustím oči z berušky, nemůžu se vyhnout pohledu na obří prsa dietní sestry Šárky Zimkové. Naprosto nečekaně mě překvapila, když jsem seděl v křesle, a než jsem stačil po jejím příchodu vstát, už byla u mě, sklonila se nad křeslo a opřela si ruku o opěradlo nad mým ramenem. Celá masa jejího poprsí je nacpaná sotva dvacet centimetrů od mého nosu, nemůžu vstát a ani se nemůžu podívat kamkoli jinam, výhled mám zcela zakrytý. <span class="italic">Víte, pane inženýre, jestli si potřebujete s někým promluvit, nebojte se zajít třeba za mnou nebo za paní ředitelkou, určitě se tady mezi personálem vždycky najde někdo, s kým můžete probrat jakýkoli problém. Občas sem dokonce chodí i psycholog, jeho návštěva se dá předem sjednat.</span> Její hlas ke mně doléhá jakoby z dálky, beruška mě opravdu už nejspíš vyprovodila kamsi na pokraj reality. Zrovna se mi vybavil článek o začínajícím hypnotizérovi, který při vystoupení kdesi v Quebecku uvedl skupinu školaček do tak hlubokého transu, že je nemohl několik hodin probrat, a nakonec museli povolat jiného hypnotizéra, aby je probudil. Zvažoval jsem dokonce, jestli si článek o tomhle hypnotizérovi nevystřihnu a nezařadím do své sbírky lůzrů a zoufalců. <span class="italic">Pane inženýre, nechcete si o tom promluvit?</span> slyším odkudsi z velké dálky. Probral mě zvuk vlastního břicha, důkladné zakručení. <span class="italic">Co? Jak promluvit? No normálně, pokud máte nějaké potíže v rodině, můžete se přece někomu svěřit. Žádné potíže nemám. Já na vás nechci naléhat.</span> Sakra nevím, co už může být naléhavějšího než dvě šestky nacpaný přímo před obličejem chlapa, kterej žije přes dvacet let bez manželky. <span class="italic">Chápejte, pane inženýre, že to, co jste tu vyprávěl o svých vnucích a hlavně o svém synovi, si většina klientů může trochu nešťastně vyložit. Třeba jste to všechno myslel jako legraci, ale z vašeho syna v Brazílii se tady pomalu stává takový přízrak penzionu, víte? Já rozumím tomu, že ne každý se chce bavit s lidmi, které ještě nezná, o své rodině. Problém je prostě v tom, že někteří klienti se maličko nudí, někteří jsou maličko zvědavější, než by měli být… </span>Jestli se teď pohnu třeba jen o centimetr, musím chtě nechtě zavadit o její prsa, kdybych zvedl ruku, nemůžu jí nesáhnout na prsa, kdybych zkusil vstát, okamžitě vrazím nos rovnou do rýhy mezi prsama, stačilo by, kdybych si chtěl sebemíň poposednout nebo jen maličko srovnat záda, a obličej mi skončí přímo uprostřed mezi těma kozama. <span class="italic">Strašně mě bolí za krkem</span>, říkám a nechtěně, jen maličko a podvědomě se pohnu a natáhnu krk dopředu. <span class="italic">To mě taky, mě zase berou záda, z toho si nic nedělejte</span>, říká ona a možná nevědomky se lehce prohne v bedrech.</p>
			</div>
		</div>
	</body>
</html>
