<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-36.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-36.html" xml:lang="cs-CZ">
			<div class="frame">
				<p class="PB"/>
				<p id="toc_marker-32" class="T3">pan otec</p>
				<p class="T1">Podíval jsem se na Šárku, ona na mě a ani jeden jsme nevydali ani hlásku. Další zaklepání na dveře, tentokrát o něco silnější a hlasitější. Deset vteřin jsem uvažoval, jestli mám šanci se dál tvářit, že tu nikdo není, deset vteřin, než se ozvalo další zabušení. <span class="italic">Pane Hromek, máte návštěvu, přijela za váma návštěva </span>— ozval se za dveřmi můj soused Moravec. Šárka se potichu pochechtává s polštářem před obličejem. Otevírám potichu pusu, aby mohla odezírat: <span class="italic">Co mám dělat?</span> Dietní sestra krčí rameny, jako že neví. <span class="italic">Pane Moravec, řekněte, že tu nejsem, návštěvy nepřijímám</span>, zahulákám ke dveřím a Šárka zatím po špičkách cupitá za dveře, aby se schovala, a naznačuje, že mám jen pootevřít. No, já jsem nechtěl otevírat vůbec, nejsem zvědavej ani na Moravce, ani na návštěvu. <span class="italic">Nemůžete prostě říct, že žádnou návštěvu nechci?</span> říkám do škvíry ve dveřích. <span class="italic">To nejde, já už jsem řekl, že jste určitě u sebe a že pro vás dojdu.</span> Pan Moravec se ze všech sil snaží strčit mi hlavu do dveří. <span class="italic">Tak dobře, hned jsem dole.</span> Musím hlavu pana Moravce dlaní vytlačit ze dveří, abych mohl zavřít. <span class="italic">Počkáš tady? Tohle vyřídím rychle</span>, říkám, když vykouknu z okna a na příjezdové cestě vidím stát auto svého zetě. Dietní sestra přikývne a já běžím do vstupní haly pozdravit svou návštěvu. <span class="italic">Tak copak jste mi přivezl? Máte pro mě aspoň nějakou čokoládu?</span> Pan Šedý se koktavě omlouvá. <span class="italic">Víte, když jedete na návštěvu do domova důchodců, bývá zvykem přivézt nějaké sladkosti, pokud možno domácí buchty a možná i láhev vína. Bonboniéra nebo čokoláda se tady považuje za zdvořilostní minimum. K nikomu si netroufne dorazit návštěva bez čokolády a bez ohlášení. Já jsem volal, zkoušel jsem vám opakovaně volat. Aha, vážně? Je možný, že bych to neslyšel? Tak už mě nezdržujte a řekněte mi, proč jste tady.</span> Aha, takže zeť mi přijel říct, že můj syn sundal ze zdí pár zarámovaných grafik a akvarelů, které visely v pokoji ještě po mém otci. A než mi tohle sdělil, zabralo mu to skoro deset minut. K tomu, aby mi řekl, že obrazy už nevisí na zdi, ale leží na zemi v předsíni, potřeboval souvislý desetiminutový monolog. Kupodivu mě to ani nerozesmálo. Nejspíš si tyhle absurdní okamžiky nějak neumím užít. Když jsem s ním mluvil naposledy, snažil se mě přesvědčit, že můj syn je narkoman. To v sobě mělo aspoň nějaký vtip, ale dnes mi přijel říct, že sundal ze zdi obrázky. Zcela vážně ho pozoruju a mlčím. Má to ten člověk vůbec v hlavě v pořádku? <span class="italic">No, víte, Michal sundal ty obrazy kvůli akustice, vadily mu ty skleněné plochy na stěnách. Co? Jaké akustice? Ano, akustika studuje způsob vzniku a šíření zvuku. Mimo jiné se zabývá odrazem zvukových vln a jejich pohlcováním různými materiály. Sklo zvukové vlny odráží a nepohlcuje, proto je to pro potřeby poslechu hudby v místnosti nejhorší možný materiál. Ale já jsem měl v úmyslu zabývat se naší sbírkou vedut, uspořádat její katalog. </span>Aha, „naše“ sbírka, takže spolu zřejmě sdílíme sbírku. Naše sbírka, naše město, naše planeta. Co všechno ještě asi spolu sdílíme s tímhle člověkem? Naštěstí neřekl naše Sylva. <span class="italic">V této chvíli bude asi nejrozumnější, když zatím všechny veduty vyfotografujete a uděláte soupis. Kromě těch zarámovaných byste měl rozhodně zdokumentovat taky ty, co jsou v deskách, Sylva vám ukáže, kde jsou. Já samozřejmě vím, kde jsou — takže vy myslíte zdokumentovat?</span> Jistěže ví, kde jsou, už prošmejdil celý dům, ví líp než já, kde co mám. <span class="italic">Upřímně řečeno si myslím, že pokud to neuděláte vy, tak to neudělá nikdo.</span></p>
				<p class="T2">Právě kolem nás prošla dietní sestra Šárka, takže nepočkala, má na sobě kabát, jde ven, usmívá se na nás a zdraví: <span class="italic">Dobrý večer, pane inženýre. Dobrý večer, paní Zimková. </span>Jistě, trávím tady večer s tím šaškem, takže jsem nemohl čekat, že bude sedět u mě v pokoji a koukat do zdi.</p>
				<p class="T2"><span class="italic">No, takže děkuju za návštěvu, pane Šedý, já půjdu do pokoje, už začínám být trochu unavený, to víte, věk. </span>Nenechal mě odejít, prý potřebuje probrat ještě něco velmi důležitého. Týká se to mé dcery. Sylva prý zvažuje, že by začala chodit do práce, to je ale vyloučeno vzhledem k jejímu stavu. <span class="italic">Jejímu stavu?</span> <span class="italic">Vzhledem k jejímu zdravotnímu stavu by to bylo velmi nerozumné. </span>Aha, zdravotnímu stavu, takže nebudu dědeček, aspoň malá úleva. <span class="italic">Má přeci jen jednu ledvinu, že</span>, pokračuje Šedý dramaticky. <span class="italic">No a co, jedna ledvina funguje stejně jako dvě ledviny, na tom nic není. </span>Začal mi obšírně přednášet o stadiích renálního selhání, množství kreatininu… <span class="italic">Počkejte, kdyby měla Sylva nějaké potíže, asi by mi o nich řekla, ne? </span>Teda já aspoň doufám, že by mi o nich řekla. Představa, že moje dcera je nemocná, nesvěří se mi a sdílí svoje problémy s tímhle člověkem, mně nepřipadá uvěřitelná. <span class="italic">Takže se můžu spolehnout, že jí domluvíte? Musíme jí společně vysvětlit, že tenhle stav by se neměl brát na lehkou váhu</span>,<span class="italic"> </span>uzavřel zeť svou přednášku. <span class="italic">Ne! Je dospělá a já jí rozhodně nemíním nijak domlouvat. A už si opravdu půjdu lehnout.</span></p>
				<p class="T2">Dveře mého pokoje zatarasil pan Moravec. <span class="italic">Kdo to byl? To nebyl váš syn, že ne? Ne, to nebyl, pane Moravče. To vážně ne. A kdo to teda byl?</span> Stařík ve flanelové košili zastrčené v modrých teplákách se zapřel o zárubeň dveří a nehodlá mě pustit dál, dokud neukojím jeho dětinskou zvědavost. Tohle s lidmi dělá nuda zdejšího pobytu, nebo to má pan Moravec odjakživa? <span class="italic">To byl účetní</span>. Plácl jsem první věc, která mě napadla, zeť vypadá nejspíš trochu jako účetní, tohle by mi mohlo zajistit vstup do pokoje. <span class="italic">Účetní vašeho syna. Ano, přesně tak, účetní mého syna — contador. Contador?</span> hlesl pan Moravec a vytřeštil oči. <span class="italic">To je účetní španělsky? V Brazílii se mluví španělsky. Ne, mluví se tam portugalsky, je to portugalsky. I když španělsky vlastně nejspíš taky.</span> Svaly pana Moravce náhle povolily a já jsem lehce odstrčil jeho ruku ze dveří. <span class="italic">Contador, to je něco jako consigliere, že? Viděl jsem to ve filmu. Ano, něco takového, pane Moravče, něco takového.</span></p>
				<p class="T2">Rozhovor s mým zetěm člověka unaví víc než dvouhodinová přednáška o výrobě vatelínových panenek nebo potížích s prostatou. Marně si snažím vzpomenout, jestli mi Sylva někdy zatajovala svoje problémy. Že by třeba zapírala, že má chřipku, a trvala na tom, že chce do školy. Nic takového si vážně nevybavuju. Pravda ale je, že se nikdy příliš nesvěřovala. Teda aspoň mně se nikdy nesvěřovala, a teď, když má problémy, tak je nejspíš sdílí raději s ním než se mnou. Čím jsem tohle asi způsobil? Nejsem sakra přece někdo, za kým nemůže přijít vlastní dcera, když má potíže. Beru do ruky mobil a pár minut bojuju s nutkáním jí zavolat. Je mi jasné, že to v této chvíli není dobrý nápad. Jestli mi o tom z nějakého důvodu neřekla a já jí teď zavolám a budu hned vyzvídat, nejspíš se uzavře už úplně. Po pár minutách zírání na displej mobilu navolím v adresáři Michala a zmáčknu vytáčení.</p>
			</div>
		</div>
	</body>
</html>
