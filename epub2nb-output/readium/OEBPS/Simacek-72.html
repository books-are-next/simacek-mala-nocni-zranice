<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-72.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-72.html" xml:lang="cs-CZ">
			<div class="frame">
				<p class="PB"/>
				<p id="toc_marker-68" class="T3">pan šedý</p>
				<p class="T1">Stmívá se tak brzy. V běžný pracovní den by nyní bylo skoro nemožné dostat se domů ještě za světla. Ovšem přednášky teď ve zkouškovém období nemám a konzultační hodiny jsem si stanovil rozumně v dopoledních hodinách. V domě je teď zcela výjimečně pár dní vzácné ticho a daří se mi tu nyní najít vlastně víc klidu na práci než na fakultě. Škoda jen, že musím tak časně rozsvěcet světla a spotřebovávat proud navíc. Stmívá se prostě brzy. Rozhrnu záclony a zadívám se krátce z okna. Vypadá to, že bude potřeba natřít plot a branku. Taky zlatý déšť v předzahrádce bude nutné nechat ostříhat. Už roky se o dům nikdo pořádně nestará a je to vidět. Ale letos, hned se začátkem jara, to tady dám všechno do pořádku.</p>
				<p class="T2">„Muž není skutečným mužem, dokud nevlastní dům. Muži, kteří mají vlastní dům, jsou ctihodnější, čestnější, čistší.“ Možná maličko úsměvný citát ctihodného Russella Conwella, baptistického kazatele a právníka a tak trochu vlastně i mého kolegy. V jistých ohledech bych se odvažoval přiřadit Russella Conwella ke svým předchůdcům. Jistě že Conwell uvažoval pouze na intuitivní úrovni, byl to muž s jakýmsi předvědeckým způsobem myšlení, ale v určitých otázkách se dotkl hranic oboru osobního managementu. Dostal jsem lehounce kacířský, až provokativní nápad ocitovat pozítří v Banské Bystrici několik sentencí z pana Conwella. Cha. Představuji si pootevřená ústa a spadlé brady některých svých kolegů. Cha. Kolik z nich má asi vlastní dům? A kolik jich je důkladně obeznámeno se slavnou řečí <span class="italic">Diamantová pole</span> od starého dobráka Conwella? Kolik z nich má schopnost těžit diamanty takříkajíc na vlastním dvorku, jak učil starý Conwell?</p>
				<p class="T2">Před několika měsíci jsem se nechal přimět k redigování sborníku k sympoziu <span class="italic">Výzvy managementu pro třetí tisíciletí</span>, které pořádá Univerzita Mateja Bela v Banské Bystrici. Konečně mám vytištěný sborník v rukou. Redigovat sborník není příliš vděčná práce, na značnou dobu totiž odvede pozornost od vlastní vědecké činnosti, ale já nakonec vynaloženého úsilí nelituji. Pročítám vesměs již známé příspěvky kolegů a jen tak mimochodem si v nich zatrhnu citace ze svých prací; napočítal jsem jich šest. Tedy s novým rokem hned šest zahraničních citací, to je uspokojivý výsledek. Šest malých diamantů sklizených na vlastním poli. Podle indexu citací <span class="verzalky" style="font-size:0.9em;">SCI</span> tímto překračuji dvacítku. Nebudu se rozčilovat nad podprůměrným příspěvkem polského kolegy, který mne opomenul citovat, i když vzhledem k obsahu stati k tomu měl hned několik příležitostí. Teď už jen dokončím přípravu a pozítří vyrazím do Banské Bystrice. Moje závěrečná řeč bude neformálním apelem pro nové uvažování o samé podstatě práce znalostního pracovníka v novém tisíciletí, posunem paradigmatu v managementu směrem k principiálnímu vůdcovství. Polohlasně si pročítám poslední slova své přednášky: <span class="italic">V rámci procesu sebepoznávání by měly být zodpovězeny následující otázky: Kdo jsem? V čem spočívají mé přednosti? Jakým způsobem pracuji? Jakým způsobem se učím? Kam patřím? Co je nebo může být mým přínosem? Jsem schopen brát na sebe vztahovou odpovědnost?</span></p>
				<p class="T2">Nejtěžší úkol tohoto roku mám za sebou — vzal jsem na sebe veškerou vztahovou odpovědnost; bez okolků a přímo jsem vyzval tchána, aby uspořádal svou závěť výlučně ve prospěch Sylvy Šedé — tedy aby vydědil Michala Hromka. Vše se obešlo bez dotazů, bez zbytečného vysvětlování, bez pochybností. Přímost, jasnost a načasování byly klíčové. Inženýr Hromek jako by na takový návrh přímo čekal, nejspíš bude uspořádání své závěti dokonce považovat za svůj vlastní nápad. Nejspíš si ani neuvědomil ono postrčení správným směrem, za které mi vděčí.</p>
				<p class="T2"> „Muž není skutečným mužem, dokud nevlastní dům. Muži, kteří mají vlastní dům, jsou ctihodnější, čestnější, čistší.“ Mám za sebou rozhodující krok k tomu, abych se stal pánem ve svém domě. Bude nutné nechat vyčistit okapy a samozřejmě taky shrabat listí, to se tu nedělalo léta. Na jaře se o to postarám. S úlevou, klidnou myslí a s množstvím citací překračujícím dvacítku dle indexu <span class="verzalky" style="font-size:0.9em;">SCI</span> se můžu vydat na konferenci.</p>
			</div>
		</div>
	</body>
</html>
