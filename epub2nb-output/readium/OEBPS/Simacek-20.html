<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-20.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-20.html" xml:lang="cs-CZ">
			<div class="frame">
				<p class="PB"/>
				<p id="toc_marker-16" class="T3">pan syn</p>
				<p class="T1">Když člověk potřebuje něco probrat, je nejlepší to udělat u stolu. Můj oblíbenej autor Jean Anthelme Brillat-Savarin o tom psal jasně — nasycený člověk má úplně jinou náladu než člověk hladový a jídlo je pojítkem mezi hostem a hostitelem. Lidi si už dávno uvědomili, že u jídla se hosté stávají přístupnější a vnímavější. Tak vzniklo politické labužnictví. Teda, takhle nějak to popisuje Brillat-Savarin. Pokud se člověk aspoň maličko zajímá o to, co jí, a není úplnej ignorant, pak nemůže Brillata-Savarina, chlapíka, kterej napsal knížku <span class="italic">Fyziologie chuti</span>, opomenout. Tohle je něco jako bible všech labužníků. Po Savarinovi pojmenovali sýr, ulici v Paříži a taky se po něm jmenuje spousta hospod po celým světě. Takže pokud potřebuju něco projednat se sestrou, nemůžu bejt takovej ignorant, abych to neudělal u stolu, jak mi radí Brillat-Savarin. Musím se Sylvou probrat, co provedeme s tátou. Tatík se mnou normálně prohodí pár vět za tejden, žejo. Že by mně někdy volal, když jsem třeba tejden pryč, to by ho ani nenapadlo, ale dneska mi volal sotva hodinku poté, co vypadl do toho nesmyslnýho domova důchodců. Tohle není úplně normální, podle mě musí bejt docela smutnej, když volá hodinu potom, co jsme se naposledy viděli. Ptal se, co dělám a jak se mám. Proč? Proč se mě na tohle ptá hodinu poté, co jsme spolu mluvili? Je jasný, že se tam nějak necejtí ve svý kůži. Vykládal jsem mu, že chystám urychlovaný utopence, že v sobotu asi udělám menší večírek s pár kámošema. Pak tatík nějak stočil řeč na Sylvu, prej nemá úplně dobrej pocit z toho, že jako bude sama doma se švárou. Podle tatíka je docela možný, že švagr je úplnej idiot. A prej by možná nebylo úplně dobrý, aby Sylva byla pořád jenom s ním. No, já jsem mu řekl, že bych to neviděl tak vyhroceně, žejo, taky jsem mu říkal, že nemám ve zvyku míchat se lidem do života, ani Sylvě ne. Pokud to teda není úplně nutný. Prej mu ale připadá taková bledá. Tak to má pravdu, bledá teda je. Ale od toho je tady kdo? Od toho jsem tady já. Tohle já ovšem vyřeším vařeným hovězím. Je teda obrovská klika, že jak jsem byl pro ty špekáčky, tak jsem vzal taky slušnej kousek hovězího plecka. Brillat-Savarin teda neměl o vařeným hovězí úplně vysoký mínění, psal, že samo o sobě příliš neposiluje. To proto, že hovězí maso vařením ztrácí část svých výživných šťáv, schopných přeměny v živočišnou látku. No, takhle to psal, ale je jasný, že to má snadný řešení, vývar, žejo. Já nejsem nějakej začátečník, abych strčil kus hovězího na hodinu a půl do papiňáku s osolenou vodou. Takhle bych to neodflákl, tady nejsme někde v závodce nebo v bufetu. Dám vařit maso do slaný vody, a když vaří tak hodinu, teprve začnu postupně přidávat to, co z toho udělá základ mý politický hostiny. Tři velký mrkve, hned nato jednu celou velkou cibuli, za další půlhodinu tam nahážu pepř a slušnější celer a pak svazek petržele, tymiánu, bobkovej list, no a pak sporák stáhnu úplně na minimum, aby voda skoro přestala vařit. Nechám ji jen mírně lehounce bublat a takhle to dusím další dvě hodiny. Dalo by se tam stříknout i trochu červenýho vína, ale protože si to dáme s křenem a pivkem, tak to nebudu přehánět. Za tři hodiny mám dokonalej, brutálně silnej vývar s masem, který se bude rozpadat. Na vaření hovězího masa je blbá jedna věc, teda spíš dvě věci, jednak člověk nemůže u vaření nic uzobávat a vyhládne mu, a jednak se nemůže pořádně hnout od sporáku, taktak si stíhám tu a tam ubalit cigáro nebo usrknout pivka. Tak jo, ale teď teda jsem už skoro šílenej hlady. Vypnu to a jdu pro Sylvu. <span class="italic">Hele, pojď dolů, máme politickou hostinu, chápeš?</span> Prej myslela, že bude něco dělat sama pro sebe a pro švagra. <span class="italic">Ne, hele, dnes večeříme spolu, jenom my dva.</span> Švagr trochu divně kouká, tak mu říkám, že sorry, ale tohle je čistě rodinná porada, ať si nechá třeba dovízt pizzu. Ségra že prej teda přijde tak za hodinku. <span class="italic">Tak to teda ne, za žádnou hodinku, hned, já už úplně chcípám hlady, protože jsem celej den na nohách a vařím a sám jsem od snídaně ještě nic nejedl. Chápeš, od snídaně nic, akorát teď kousek jabka, co už nešel ustrouhat, protože byl moc malej. Já jsem snídal, pak jsem nejedl nic než blbej kousek jabka, takže je mi úplně u prdele, jestli je na večeři brzo nebo není, protože budeme večeřet teď hned, my dva spolu, jasný?</span> Švagr prej, proč mám na hlavě ty plavecký brýle. Strouhal jsem křen, ne? Co to je doprdele za otázky. <span class="italic">Hele, vem pár piv, nakrájej kus chleba a přijď dolů</span>, říkám Sylvě. V tátově kuchyni dám každýmu na talíř slušnej kousek hovězího s pár lžičkama vývaru a kořenovou zeleninou, doprostřed mísu strouhanýho křenu s jabkama. To je geniální. <span class="italic">Díky, bylo to výborný</span>, říká ségra. <span class="italic">Já vím, díky. Ale můžeš prosím tě vynechat to říhání? Jednou, jednou jsem si lehce odříhnul po jídle, tak z toho nebudeme dělat téma večera, ne? A co má být vlastně téma večera?</span> zeptala se Sylva. <span class="italic">Tvrdils, že je to rodinná porada, ne? No právě. Hele, jde o tatíka. Podle mě ho tam nemůžeme nechat. Já si myslím, že si to pořádně nerozmyslel, a taky si myslím, že tam vůbec nechce bejt. A jak jsi na to přišel? Protože mi dnes volal, volal mi asi hodinu poté, co tam přijel, chápeš to? No, tak ti zavolal, na tom snad nic není… Hele, aby mi volal takhle brzo, to normální není, to je snad jasný. Podle mě to bylo takový to volání o pomoc, chápeš, co myslím. Někdo zavolá, aby se poptal co a jak, tváří se, že o nic moc nejde, ale vlastně chce, abys nějak zasáhl. Měli bysme zasáhnout a odvízt ho z toho lágru. Dyť to je nějakej ústav na chcípnutí. Proč tam vůbec jezdil? No, já nevím, nezdá se mi, že bysme se mu do toho měli plíst. Jak jako plíst? Copak já se někdy někomu do něčeho pletu, dyť přece víš, že se nikdy nikomu do života nepletu, pokud to teda není úplně nutný.</span> <span class="italic">Třeba máš jenom obavu, že tady najednou budeš sám, když odjel. Třeba si to jenom vysvětluješ po svým, protože máš obavu z té změny.</span> Bože, tohle je kráva. Tak já jako podle ní navrhuju přivízt tatíka zpátky, protože se bojím sám doma nebo co? Je mi kurva šestatřicet nebo kolik vlastně — já zvládnu bejt bez tatíka. Jasně že jsem jí neřekl, že volal vlastně kvůli ní, protože si myslí, že její manžel je pitomec a že potřebuje někoho, kdo na ni dohlídne, aby taky nezblbla. <span class="italic">Podle mě potřebuješ nějakou partnerku</span>, vypadlo ze Sylvy.</p>
			</div>
		</div>
	</body>
</html>
