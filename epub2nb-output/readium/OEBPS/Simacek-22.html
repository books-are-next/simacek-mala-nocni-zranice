<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-22.html" xml:lang="cs-CZ">
			<div class="frame">
				<p class="PB"/>
				<p id="toc_marker-18" class="T3">pan otec</p>
				<p class="T1">Pochopil jsem rychle, že komunita v domově důchodců je poměrně jasně hierarchizovaná. To jsem měl samozřejmě čekat, je to myslím běžné u většiny uzavřených společenstev. Tady je navíc jasné, že prestiž ve skupině se primárně odvozuje od množství potomků a především vnuků, od jejich zdraví a úspěchů. Vlastně je to tak, že vysoké místo v hierarchii Senior centra Lípa zabezpečují obyvatelům jejich potomci svým místem ve společenské hierarchii a ta se podle zdejších měřítek pochopitelně opět odvozuje od počtu a kvality jejich potomků, tedy vnuků. Má to jakousi logiku, úspěšný obyvatel Senior centra Lípa zplodil dostatek potomků tak kvalitních, že byli následně schopni plodit kvalitní vnuky a vnučky. Malé zpěváky, modelky, golfisty. Tak teď je mi jasné, že právě tady jsem odsouzen k nejnižšímu stupni v hierarchii. Pokud tu panují poměry jako na táboře zvláštní školy, potom já budu místní idiot a otloukánek. Nevím, v jakém postavení byl ten chudák, kterému se pan Dvořák vykálel pod peřinu, ale pochybuji, že na tom byl tak bídně jako já. Vážně pochybuji, že měl syna, který každé ráno předstíral, že chodí do práce a místo toho pochodoval na hrad Veveří a zpět, protože si spočítal, že mu tenhle výlet zabere přibližně osm hodin. Co by se mnou asi provedli, kdybych přiznal, že můj syn po maturitě trval na tom, že bude pracovat jako stavěč tučňáků? Usmyslel si, že tučňáci sledující letadla se zaklánějí, aby pozorovali přelety, přitom padají na záda a bez cizí pomoci se nedokážou sami postavit a umírají. Asi týden jsem zvažoval, že ho nechám alespoň několik dní hospitalizovat na pozorování na psychiatrii, ale když jsem potom zjistil, že nesmysl s tučňáky ležícími na zádech dokonce zkoumal po dobu plných pěti týdnů s nasazením několika letounů a vrtulníků seriózní vědecký tým British Antarctic Survey, vedený jistým doktorem Richardem Stonem, alespoň částečně jsem se upokojil. Jistě, tučňáci na záda nepadají, jak zjistili odborníci z British Antarctic Survey, a můj syn zřejmě není blázen, je jenom trouba. Alespoň částečná úleva.</p>
				<p class="T2">Dnes se snad hovoru o svých politováníhodných potomcích a neexistujících vnucích vyhnu. Předpokládám, že během osvětové přednášky o prostatě, která má předcházet mé vstupní lékařské prohlídce, nebude mít nikdo chuť předvádět fotoalba s vnuky. <span class="italic">Jsou vám známy pojmy jako přerušované močení, slabý proud moči, pocit nevyprázdněného měchýře, časté močení v noci, náhlé úprky na </span><span class="verzalky" style="font-size:0.9em;">WC</span><span class="italic">? </span>spustil muž v bílém plášti, aniž se představil. Jistě, chodí sem každý týden, všichni ho znají a jsou smířeni s tím, že lékařským prohlídkám předcházejí obdobné přednášky nejspíš pravidelně. <span class="italic">Znáte tyto problémy ze svého života?</span> Lékařovu dramatickou pomlku nikdo nepřerušil. <span class="italic">Prostata je místem nejhojnějšího výskytu problémů mužské močopohlavní soustavy. Zvětšení prostaty či zánět prostaty může nebezpečně ohrozit vaše ledviny. V posledních letech navíc soustavně přibývá případů rakoviny prostaty u mužů nad pětašedesát let, tedy ve vaší věkové skupině. Dnes společně poznáme, co je prostata, jaké jsou nejčastější obtíže, a všichni si vyplníme test pro zjištění závažnosti vašich problémů.</span> Pan Moravec na téměř neznatelný pokyn přiskočil k přednášejícímu, převzal od něj štos vytištěných dotazníků a svazek plastikových tužek potištěných nápisem Wobenzym. Tužky si můžete nechat, ale až po vyplnění dotazníku. <span class="italic">Tento dotazník změří mezinárodní skóre prostatických problémů. Vyplňte jej prosím co nejpřesněji.</span> <span class="italic">Mezinárodní skóre</span>, nechtěně jsem se polohlasně uchechtl. Nikdo se nepřidal, naopak jsem si vysloužil zasyčení, několik vyčítavých pohledů a pohoršených zakroucení hlavou. Zabořil jsem raději oči do papíru. Jak často jste měl v posledním měsíci pocit, že se vám po vymočení úplně nevyprázdnil močový měchýř: a) nikdy, b) asi v jednom případě z pěti, c) asi v jednom případě ze tří, d) asi v každém druhém případě, e) téměř vždy. Vážné ticho přerušovalo pouze cvakání reklamních tužek Wobenzym. A do toho můj mobil, samozřejmě. <span class="italic">No co je, Michale, nemůžu moc mluvit.</span> Zašeptal jsem, jak nejtiššeji jsem dokázal. <span class="italic">Proč bys nemohl mluvit, co děláš? Co bych dělal, dotazník, vlastně test — mezinárodní skóre prostatických problémů. Ty máš nějaký problémy? Nemám sakra, je to jenom test, říkám ti, že teď se to nehodí. Zavolám ti později, jo? Nemám se za tebou stavit? Jak stavit? Jistě že ne, rozhodně sem nejezdi. Fakt ne? Ne, opravdu ne. V žádným případě sem nejezdi.</span></p>
				<p class="T2"><span class="italic">Vy, pane</span> — zahleděl se na mě muž v bílém plášti. <span class="italic">To je pan Hromek</span>, napráskal moje příjmení soused Moravec. <span class="italic">Pane Hromku, asi jste tu teprve krátce, ale my tady máme ve zvyku si všichni při společných přednáškách vypínat zvonění, i já ho mám vypnuté. Rozumíte? Rozumím. Jsem zvědavý, jaké budete mít skóre v testu. Kdo vám volal?</span> sykl na mě soused po pravici. <span class="italic">Nikdo. To nebyl váš syn? Znělo to, jako byste mluvil se synem. Ne, byl to kolega, z práce.</span></p>
			</div>
		</div>
	</body>
</html>
