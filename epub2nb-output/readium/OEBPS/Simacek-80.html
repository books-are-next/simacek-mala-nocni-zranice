<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Simacek-80.html</title>
		<link href="template.css" rel="stylesheet" type="text/css"/>
	</head>
	<body>
		<div id="Simacek-80.html" xml:lang="cs-CZ">
			<div class="frame">
				<p class="PB"/>
				<p id="toc_marker-76" class="T3">pan otec</p>
				<p class="T1">Když jsem na policii celkem rychle a bez dlouhých domluv podepsal cosi s názvem „Úřední záznam o podaném vysvětlení podle paragrafu 158“ a další papír s nadpisem „Poučení poškozeného v trestním řízení“ a vypadl na ulici, zamířil jsem úplně bezmyšlenkovitě pěšky směrem k domu. Opravdu jsem šel bezmyšlenkovitě, kdybych totiž jenom trochu přemýšlel, muselo by mi dojít, že náš dům je úplně poslední místo, kam bych se měl právě teď vydat. Zazvonění mobilu v kapse mě ale vytrhlo z chůze, podíval jsem se na displej: <span class="italic">Nebrat — Šedý</span>. Když jsem počkal, až mobil po chvíli přestane zvonit, a prohlédl si seznam nepřijatých hovorů, zjistil jsem, že mi během několika hodin, kdy jsem měl vypnuté zvonění, volal už pětkrát. Dohromady tedy celkem šest telefonátů v řadě za sebou, tenhle člověk prostě posouvá hranice pojmů úpornost a neomalenost. Domů jít nemůžu, to je jasné, tam bych narazil právě na něj, a tak jsem se okamžitě otočil o sto osmdesát stupňů a po pár krocích se zarazil. Kam teda ksakru vlastně jdu?</p>
				<p class="T2">Jaká je šance, že na ulici potkáte právě člověka, kterého v té chvíli zrovna potkat potřebujete? Nejspíš žádná, nebude to počet obyvatel města ku jedné, to by bylo moc jednoduché, tohle se nejspíš počítá nějakým komplikovanějším vzorcem, který by asi musel zohledňovat i čas a bůhvíjaké další proměnné veličiny. Po pár krocích jsem si ale uvědomil, že bych právě teď potřeboval úplně náhodou potkat někoho, koho jsem neviděl už pár let, někoho, s kým se běžně nestýkám, i když bydlí jen tři ulice od našeho domu. Právě teď bych chtěl potkat svou bývalou spolužačku, nepředstavitelně protivnou starou pannu, která i přesto, že už by měla být několik let v důchodu, pořád pracuje a navíc pracuje jako úřednice na studijním oddělení fakulty, na které působí můj zeť. Zamířil jsem k jejímu domu. Pravděpodobnost, že ji zrovna náhodou potkám, když projdu přímo kolem jejího domu, je snad o něco větší než nulová, ale pořád asi hodně malá. Za běžných okolností není moje bývalá spolužačka Marie Kubálková někdo, koho chce člověk náhodně potkat, je to spíš někdo, komu se chce vyhnout. Tenhle fakt by mohl lehce zvyšovat pravděpodobnost, že ji člověk prostě před jejím domem jako na potvoru potká. Samozřejmě že jsem ji nepotkal, musel jsem se přemoct a zazvonit na ni. Pravděpodobnost, že tahle ženská bude doma, je obrovská. Je to skoro jistota. Samozřejmě že je doma, s obrovským sebezapřením roztáhnu pusu do úsměvu: <span class="italic">Ahoj Marie. Sakra, rád tě vidím. Dlouho jsme se neviděli, co?</span> Samozřejmě že jsme se dlouho neviděli. Párkrát, když jsem ji zdálky zahlédl jít do obchodu na náměstí Míru, který máme oba blízko domu, jsem dokonce zašel za roh, abych ji nepotkal. Když se mi to nepovedlo, odbyl jsem naše náhodná setkání pouhým pozdravem. <span class="italic">Zrovna jsem si říkal, jak jsem tě dlouho neviděl, a jdu právě kolem, tak mě napadlo, že se stavím. </span>Marie se netváří ani moc překvapeně, jako by se dalo docela snadno uvěřit tomu, že člověka jen tak napadne se stavit, když jde kolem. Do háje, nenapadlo mě to ještě nikdy, tohle je poprvé v životě, co jsem na ni zazvonil. Marie Kubálková studovala zároveň se mnou na technice. Nevím, jak je to na <span class="verzalky" style="font-size:0.9em;">VUT</span> teď, ale tehdy v šedesátých letech tam připadala jedna studentka na minimálně šedesát studentů. Marie Kubálková se ani přesto nevdala, a nevdala se nepochybně pro nedostatek příležitostí. Tím jsem si docela jistej. Je to nejspíš jediná absolventka techniky, která měla už v mládí nedostatek příležitostí. Nesnesitelná užvaněnost, protivnost a natvrdlost se u ní snoubila s úplnou absencí jakéhokoli půvabu; už ve dvaceti vypadala jako stará panna. Docela mě překvapilo, že na mě teď nevyskočily žádné kočky. Čekal bych, že bude mít v bytě nejmíň tři čtyři kočky. Kočky kupodivu nemá. Marie mi překvapivě nenabídla čaj a sušenky, ale whisku. No fajn, přesně tohle potřebuju, trochu se napít, bude to pro mě snazší. <span class="italic">Hele, díky, Marie. Podívej, řeknu ti rovnou, proč jsem přišel. Chtěl jsem se tě zeptat: ty náhodou nevíš, proč by mýho zetě mohla vyšetřovat policie, co? Nevíš, jestli je to něco v práci? Proč se o něj zajímá policie? </span>Marie nalila i sobě, zjevně jsem ji zaujal. <span class="verzalky" style="font-size:0.9em;">POLICIE</span><span class="italic">?</span> Kopla do sebe půldeci whisky a oběma nám znovu nalila. Je na ní vidět, jak jí šrotuje v hlavě, než neochotně přizná, že opravdu neví. Dostal jsem ji nejspíš do úplně nové situace — asi poprvé za svůj život neví o nějakém drbu jako první. Visí mi na rtech a hltá každé moje slovo. Dávám si celkem pozor, abych jí neřekl nic, co by nebyla pravda. Jen tak mezi řečí trousím malé, trochu zavádějící útržky informací. Tu a tam ze mě vypadne něco, co ji zvlášť zaujme: <span class="italic">Dnes jsem mluvil s policií o docentu Šedém… Mluvili jsme o tom, co by mohl mít v počítači… Ne, on nemá s mou dcerou děti… Myslím, že se s ním rozvede… Já nevím, co všechno by mohl mít v počítači… Trochu moc se zajímal o mého syna… Pořizoval si různé fotografie… Nemyslím, že by ho policie chtěla v nejbližší době zatknout… Nikde o tom prosím nemluv… </span>Je to docela dřina, nenechat se od té báby opít a nezačít vykládat nesmysly. Ale držím se. Přísahám, že jsem neřekl nic, co by nebyla pravda. Když po dvou hodinách vyjdu ven, zvládnu díky mrazu celkem rychle vystřízlivět. Díky Marii Kubálkové, nejdiskrétnější zaměstnankyni, jakou univerzita kdy měla, bude už zítra nejpozději před obědem celá škola přesvědčená o tom, že docent Šedý bude do týdne usvědčen a odsouzen přinejmenším jako sériový pedofilní vrah.</p>
			</div>
		</div>
	</body>
</html>
