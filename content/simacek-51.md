---
title: "Sněhová břečka je čím dál odpornější a\_vlezlejší, a\_jak se setmělo, tak do ní taky čím dál častěji šlápnu\\. Než se vůbec došourám k\_blbýmu trolejbusu, mám kalhoty nasáklý skoro až ke kolenům\\. Takže za dva tácy se mi podařilo udělat si idiotskej výlet trolejbusem do mateřský školky, před partou naprosto zoufalejch lůzrů tam ze sebe udělat vola a\_promáčet si džíny\\."
contentType: prose
---

<section>

pan syn

V tomhle zprdele počasí se nedá teda vůbec nic, možná tak čumět do stropu, takže když přijdu domů, ani neřeším nějaký převlíkání a rovnou se sesunu na postel a čumím do stropu. Úplně s vypětím všech sil se mi podařilo vytáhnout z kapsy tabák, papírky a zippo. Zapálím si, potáhnu si tak třikrát čtyřikrát, ale nejde to. Normálně mi to snad nechutná nebo co. Teď už je jasný, že jsem nemocnej, nějaká chřipka, to jsem asi chytil od toho přepracovanýho vola, kterej se jmenuje Roman a ještě v životě neměl dovolenou, ten vypadal docela nemocně. Dyť on ten vůl snad dokonce říkal, že má chřipku. Tohle se mi nestalo snad posledních pět let, abych nedokouřil cigáro. Měl bych se nejspíš zkusit zvednout, udělat si čaj nebo co, možná se třeba i nějak převlíct z těch mokrejch kalhot, ale seru na to, to nedám, prostě to nejde. Je jasný, že si nejspíš ani nesundám boty. Aspoň že bych zkusil najít popelník a nějak típnout to cigáro, ale ani to nejde. Popelník bude, jestli si pamatuju, tak nejmíň dva metry od postele, tam nedojdu, takže to típnu jenom rukou o bok postele a hodím na zem. Natáhnu na sebe deku, tiše sípám a strop se přede mnou vzdaluje. A najednou místo bílýho stropu mám před sebou specialistku magistru Noru Stránskou v bílý halence, nakloní se ke mně, říká NE a přitom si na mě obkročmo sedá, naklání se, kroutí hlavou, jako že NE, a máchá mi vlasama před obličejem. Pak se předkloní ještě víc a ve výhledu už mám jenom její kozy, nacpaný v tý bílý halence. Ale ona snad ani přece bílou halenku neměla, že ne? Jasně že ne, tohle je sen. Aby to nebyla noční černá můra v bílý halence, tak ještě v polospánku s tím snem bojuju. Zaháním magistru Noru a snažím si odříkat a hlavně vybavit holky z katalogů prádla Intimissimi za posledních deset let. Tohle používám na spaní místo počítání oveček. Tamara Lazic ze Srbska, předtím Tanya Mityushina a před ní Irina Shayk a ještě předtím Alyssa Miller a Bianca Balti a pak zase několik let Irina Shayk, a já se marně snažím dopočítat k poslední blondýně, to byla Sharon van der Knaap před deseti lety. Ta by měla brunetu Noru Stránskou spolehlivě odehnat, ale ne… místo zlaté hřívy Sharon van der Knaap, místo bílé halenky nebo bílýho stropu už se definitivně propadám do tmy.

Neumíte říkat ne? „Ne“ ovšem neznamená „neotravuj, nezajímáš mě, nemám tě rád“. Je to výraz sebeúcty a zdravého sebevědomí, šeptá mi magistra Nora Stránská, olizuje si jazykem horní řadu bílých zubů a pomalu, houpavě přede mnou kráčí na nekonečně dlouhých podpatcích lesklých lodiček. Zadek vyrýsovanej v černý sukni se pomalu přesouvá ze strany na stranu a já jdu za ním. Magistra se nejednou prudce otočí, takže zastavím až o její kozy, ona se prohne, vystrčí je jako nárazníky a říká mi přísně a káravě: Často vlastně ani netušíme, co chceme a co potřebujeme. Nemáme sami k sobě respekt a úctu. Jsme sami sobě odcizení. Žijeme jen ve zbytečných obavách, že když někomu řekneme ne, zraníme ho, on nás odmítne a my se budeme cítit osamělí. Natáhnu ruku k těm nárazníkům, ale ona mi je chytí a sama mi je ovine kolem svýho zadku, vede mi prsty, až nahmatám zip na zadní straně její sukně. NE ne ne šeptá magistra, pomalu si sundává halenku a pouští ji na zem vedle sebe, vede mi ruce, který rozepínají zip a stahujou sukni, přes ten vypasenej kulatej zadek musíme oba zabrat silou, abysme ji vůbec stáhli. Když sukně spadne na zem, stojí přede mnou specialistka Nora v kompletu z katalogu Intimissimi podzim 2013 — černá podprsenka lemovaná nahoře bílou krajkou, miniaturní bílý krajkový kalhotky s černým lemem a dva proužky bílé krajky podvazkovýho pásu, který drží černý punčochy. Pravou rukou si zajede do vlasů, podívá se na mě a vypadá najednou jako Tamara Lazic, vlastně je to Tamara Lazic, jenom má o tři čísla větší zadek. Když se vám do něčeho nechce, odmítněte. Spolehněte se na to, že vy sami nejlépe víte, co potřebujete a co je pro vás nejlepší. Možná budete překvapeni, že ostatní vaše odhodlané „ne“ přijmou s respektem… říká mi Tamara a chytí mi ruku zrovna v okamžiku, kdy se konečně odhodlám rozepnout si džíny. Dívám se prosebně do Tamařiných nekonečně modrých očí, ale ona jen lehce zavrtí hlavou a říká: NE ne ne.

</section>
