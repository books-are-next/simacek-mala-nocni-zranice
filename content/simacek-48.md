---
contentType: prose
---

<section>

pan syn

V rozbředlým sněhu se čvachtám od zastávky trolejbusu mezi panelákama až k malé přízemní kostce, která vypadá jako mateřská školka. Ale není to mateřská školka, je to centrum volného času a koná se tady speciální kurz Průvodce světem sebepoznání — Jak se naučit říkat ne. „Přezůvky s sebou“ — bylo napsané na pozvánce. Takže si sedám na malou lavici, vyzuju se a obouvám si pantofle. Když se zkusím opřít, dloubne mě do zad háček na bundu, těsně za zátylkem je polička a na ní obrázek se sluníčkem, vedle s beruškou a pak zase s autíčkem. Fakt to není školka? Koukám na pozvánku, ale adresa sedí. Taky tady píšou: „Ukážeme si možné techniky, jak pracovat s našimi kognitivními omyly, které nám nedovolí říci NE! Budeme se učit, jak si vybudovat pevné hranice, které budou jasné a srozumitelné pro ty, kteří dosud naše NE! neslyšeli. Kurz vede Mgr. Nora Stránská pomlčka specialistka.“ Ale jo, takže jsem tu dobře, specialistka Nora Stránská je docela sjízdná. Má trochu prdel, ale to by až tak nevadilo, celkově ujde. Letos se prdele nosí. S dalšíma čtyřma nešťastníkama zasedneme do půlkruhu na překližkový školní židličky a Nora spustí: Neumíte říkat ne? „Ne“ ovšem neznamená „neotravuj, nezajímáš mě, nemám tě rád“. Je to výraz sebeúcty a zdravého sebevědomí. Když nemáme své hranice, necháváme si toho od ostatních líbit víc, než je zdrávo. Často vlastně ani netušíme, co chceme a co potřebujeme. Nemáme sami k sobě respekt a úctu. Jsme sami sobě odcizení. Žijeme jen ve zbytečných obavách, že když někomu řekneme ne, zraníme ho, on nás odmítne a my se budeme cítit osamělí. Ale nejsme přece osamělí, když jsme sami sebou. Když se vám do něčeho nechce, odmítněte. Spolehněte se na to, že vy sami nejlépe víte, co potřebujete a co je pro vás nejlepší. Možná budete překvapeni, že ostatní vaše odhodlané „ne“ přijmou s respektem. OK. Tak jo, s respektem, to zní dobře. Následuje první praktický cvičení, každej si má představit situaci, kdy mu nejde říct ne, stoupnout si a odhodlaně říct NE. První zleva je docela škaredá uhrovatá holka, vstane a spustí: Já vím, že jsme kamarádi, ale chci, aby to tak zůstalo. Hele, nechci s tebou chodit, a proto taky asi není dobrý, abysme spolu spali, víš? Já už s tebou prostě nebudu spát pokaždý, když přijdeš, protože se mnou stejně nemíníš chodit. A já nechci pokazit naše vzácný kamarádství. Fakt ne, dneska ne. Ne. Nenechám se zase ošukat. No, to teda čumím, jak se rozjela. Skoro bych jí radil, aby NE moc neříkala! S tímhle ksichtem už by taky moc dalších nabídek dostat nemusela. Ale specialistka magistra Nora vstane a tleská. A ostatní taky vstanou a tleskají. Takže se přidám, vstanu ze židle a zatleskám škaredý holce, co říká neviditelnýmu kamarádovi, že mu dneska nedá. Vedle mě sedí kluk, kterej vstane hned po tý škaredý holce a na pokyn specialistky Nory spustí trochu zeširoka — jmenuje se Roman, bylo mu čtyřiadvacet let a ještě nikdy neměl dovolenou. Roman říká, že je chápající člověk a uvědomuje si svou zodpovědnost v práci. Proto chtěl vždycky vyhovět. Nora přikyvuje a prej, aby si teda prostě zkusil říct ne, aspoň na zkoušku. Dobrá, tak že prej to teda zkusí. Já už jsem doprdele tenhle měsíc třetí neděli v práci, já už toho mám dost, minulej týden jsem měl chřipku, a stejně jsem tady každej den trčel až do večera, já už na to seru. Já už v neděli nikdy nepřijdu. A všichni kolem vstanou a spustí nadšenej potlesk. Ne! Aha, tak takhle prej určitě ne, nesmí v tom prej být agresivita a nadávky, ale to probereme později, vysvětluje Nora a ukazuje na mě, abych jako spustil. OK, takže vstanu a hlásím: Podívej. Já na žádnou operaci nejdu, protože je mně jasný, že bych tam určitě natáhl brka. Takže ti žádnou ledvinu nedám. Nejsem žádnej dobrovolnej dárce orgánů. Prostě si nenechám vyříznout ledvinu. Ne! Specialistka magistra Nora Stránská na mě kouká, Roman, kterej nikdy neměl dovolenou, taky kouká, škaredá holka, co nechce ošukat, taky kouká a nikdo netleská. Všichni na mě koukají trochu zaraženě. Aha, tak žádnej potlesk, co? Prej co jsem se to jako snažil říct. Tak jim vysvětluju, že mám dát ségře ledvinu, ale kdyby náhodou, tak abych měl krytý záda, abych byl schopnej jí říct, že jí tu ledvinu nedám. Kdyby to jako měla bejt vyloženě sebevražedná mise. Vy nechcete dát vlastní sestře ledvinu? Ale jo. Chci jí dát ledvinu. Snažím se jim vysvětlit, že sestře určitě ledvinu dám. Jenom si prostě kreju záda. Kdybych na sto procent věděl, že je to nalevačku. Kdyby mi na férovku řekli, že nejspíš umřu, tak prostě abych uměl říct ne. Abych do toho prostě nešel zbytečně jako kamikadze, po hlavě. Všichni mlčí a čumí do země. Nora říká, že si není jistá, jestli je tenhle kurz pro mě vhodný. Prostě jenom potřebuju vědět, že kdyby bylo nejhůř, tak taky můžu odmítnout nechat se oddělat nějakým idiotem se skalpelem, co řeže lidi jenom tak z prdele. Takovejch jsou plný špitály. Já už jsem tohle zažil, rvali mi nosní mandle a ty mně pak stejně zase dorostly, byl jsem tři dny v nemocnici úplně na hovno. Akorát aby měl nějakej idiot se skalpelem zářez, bylo jim úplně jedno, že to bolí jako svině. No jasně. Tak to nemá cenu jim vysvětlovat. Ještě naposled to zkusím. Hele, já mám prostě trochu strach z tý operace, chápete, ne? Takže, když přiznám, že mám akorát trochu strach, tak to je vlastně docela statečný si to přiznat, ne? Není tohle přesně to, co je jako odvaha? Přiznat si, když má člověk strach, co? Podle mě je to vlastně docela mužnej přístup, takovej klidnej, snajperskej. Co? Všichni zase čumí na zem. Takže se seberu a vypadnu. Vrátíte mi ty dva litry, co jsem zaplatil? Prej NE! říká šťabajzna Nora docela rozhodně a profesionálně. Ani se jí neptám, jestli by nešla třeba na kávu. Je jasný, že tahle buchta fakt umí říkat NE dost zkušeně. Stejně má velkou prdel.

</section>
