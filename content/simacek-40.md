---
contentType: prose
---

<section>

pan šedý

Nejkvalitnější výplety jsou výplety přírodní, které jsou vyráběny z hovězích střev. Je to nejstarší a dosud nejlepší tenisová technologie určená těm, kteří chtějí do svého tenisového vybavení investovat a mít tu nejlepší možnou variantu. Skupina třinácti až patnácti proužků střev je dohromady spojena kolagenem. Tato provázanost zaručuje nejdokonalejší schopnost udržet napětí strun, a tím i co nejlepší výkon. Přírodní struny jsou stále symbolem nejvyšší celosvětové kvality. Z vrchní zásuvky pracovního stolu opatrně vyndávám malý balíček ukrývající vakuově zabalených dvanáct metrů toho nejlepšího tenisového výpletu — Babolat VS team. Nesrovnatelná síla, excelentní komfort… Slovy nelze vyjádřit úspěch strun VS — byly napodobovány, ale nikdy napodobeny. Formule 1 mezi strunami! Balíček jemně a opatrně vsunu do papírového sáčku elegantní tmavomodré barvy se zlatým potiskem — motiv noční hvězdné oblohy. Před zrcadlem si upravím kravatu a zběžně vyhlédnu z okna. Zdá se, že padá mokrý sníh. Takže v kuchyni vezmu ještě čistý igelitový sáček, do kterého svůj balíček opatrně vsunu.

Nejdu daleko, jen o dvě ulice dál, během několika málo minut už míjím svůj tenisový klub. Pouhé čtyři antukové dvorce ukryté za živým plotem, vklíněné mezi zahrady sousedních vilek. Není to velký klub a chodí sem hrát pouze pár místních. Míjím ještě čtyři nebo pět domů, až dorazím k menší šedé vilce doktora Duška, jediného člena místního tenisového klubu, o kterém vím, že je lékař — pracuje jako internista v nemocnici u svaté Anny. Zazvoním a čekám; čekám tedy poměrně dlouho. Někdo jiný by už možná na mém místě odešel, ale já jsem si dobře všiml pohybu záclony za oknem v prvním patře. Zazvoním znovu. Konečně se uráčil otevřít. Dobrý den, pane docente. Co byste rád? Víte, že jsou Vánoce, že? Jistě, proto jsem tady. Vlastně jsem vám přišel popřát hezké svátky. Řekl jsem si, že obejdu pár služebně starších členů našeho klubu, abych jim popřál. Doktor Dušek se tváří trochu nechápavě. Mohla by to být taková hezká tradice… Mám rád tradice. Setkávat se tak pravidelně každé Vánoce na jednu dvě hodinky před obědem se členy svého tenisového klubu. Jistěže ne se všemi členy, spíše s několika málo společensky významnějšími. Doktor Dušek by mezi ně nejspíš ani nepatřil. Ve svém věku to zatím nedotáhl ani na primáře. Ale to je teď vlastně jedno, žádná taková tradice bohužel stejně neexistuje. Společensky významní členové klubu se na Vánoce nesetkávají. Doktor Dušek jen cosi zamumlá. Vyndám tedy opatrně z igelitového sáčku papírový balíček a podávám mu ho. Doktor Dušek natrhl elegantní tmavomodrý papír s motivem noční hvězdné oblohy a nahlédl dovnitř. Autentické přírodní struny Babolat VS team. Jsou používány v závodním tenise od roku 1875. Dárkem jsem ho zjevně překvapil. Ano, ano, děkuji. Já se omlouvám, nečekal jsem návštěvu a žádný dárek pro vás nemám. Usměju se a velkoryse mávnu rukou. Přírodní struny Babolat se doporučují hráčům, kteří mají problémy se zápěstím a loktem. Přírodní výplet totiž lépe tlumí nárazy míčku. Co loket, pane doktore, jak slouží loket? Ale no tak, znáte to, přiměřeně věku, odpověděl doktor Dušek, který snad ani nepostřehl, jak jsem nenásilně převedl řeč ke zdravotním obtížím. Zjevně to nepostřehl. Kdyby to postřehl, alespoň ze zdvořilosti by se nejspíš přeptal na zdraví moje a mé rodiny. Příliš bystrosti a zdvořilosti tedy tenhle doktor Dušek nepobral. No, zato u nás budou Vánoce poznamenány horším problémem, než je tenisový loket. Manželka, víte. Problémy s ledvinou, zvýšený kreatinin. Doktor Dušek sice chápavě a vážně pokýval hlavou, hned ale dodal, že bohužel není nefrolog. Jistě, já přece vím, že nejste nefrolog, taky jsem si nepřišel stěžovat na zdraví své ženy, nepřišel jsem konzultovat nějaké rodinné zdravotní problémy tady ve sněhu před domem na ulici a navíc o Vánocích. Přišel jsem prostě popřát hezké svátky kolegovi, sportovci. Doktor Dušek popřál poměrně formálně hodně zdraví mé rodině a už už se chystal otočit a zamířit ke dveřím svého domu. Ignorant! Pane doktore, každá struna je výsledkem náročné laboratorní práce a více než sta let výzkumu a vývoje. Na této vysoké úrovni jsou požadavky takové, že každý detail je důležitý. V dnešní době nejsou chyby tolerovány. Hráči jsou schopni kontrolovat své údery na milimetry. Proto musí mít vybavení tu nejvyšší kvalitu! Přírodní struny VS Team jsou používány v závodním tenise od roku 1875! Hráči jako Borg, Sampras nebo Nadal se díky nim zapsali do historie tenisu. Dušek zřejmě neví o světovém tenise zhola nic. Přesto sebevědomě prohlásí: No ano, já vím. Ještě jednou děkuji. Není vůbec zač. Jen jsem si říkal, že by bylo pěkné, kdyby se členové našeho klubu, jistě ne všichni, mám na mysli spíše ty společensky významnější, občas navštívili. Možná byste mohl některý den mezi svátky přijít třeba i s paní na krátkou návštěvu a snad při té příležitosti přátelsky domluvit mé ženě. Vysvětlit jí, že by bylo rozumné se šetřit, odpočívat doma. Pokud by ji čekala třeba dialýza, nebylo by vhodné, aby kupříkladu chodila do zaměstnání. Dušek považoval za nutné znovu mi připomenout, že není nefrolog, a navíc prý zítra odjíždí s rodinou na hory. Místo hovězích střívek Babolat by pro doktora Duška možná stačilo jako dárek třeba potítko. Ignorant! I když tedy nejsem nefrolog… doporučil bych čistě jako kolega sportovec, pokud jsou potíže vaší paní skutečně tak vážné, zajímat se spíše o možnost transplantace. V současné době je trend provádět transplantace ještě dřív, než se zahájí léčba na dialýze. Transplantace? Operace? Na to jsem tedy doposud nepomyslel, přitom problematiku jsem studoval sám již několik dní, a po krátkém rozhovoru je mi jasné, že již dnes vím o potížích ledvin víc než tento průměrný internista, který to nedotáhl ani na primáře. Ovšem na takovou transplantaci se jistě dlouho čeká a pacient, který čeká na transplantaci, se jistě musí šetřit, předoperační opatrnost, že? Neměla by chodit do práce! Že? Čeká se běžně tak rok, dva. Přesně to nevím, ale všechno může jít snáz a rychleji, pokud má pacient vlastního dárce. Aha, vlastního dárce. Jistě, vlastního dárce, nejčastěji zřejmě sourozence, to si u Duška ani nepotřebuji ověřovat. To je přeci zřejmé. Navíc, stejně to ani není nefrolog.

</section>
