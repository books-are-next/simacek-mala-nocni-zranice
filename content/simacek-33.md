---
title: "Pokud si chtějí zaměstnanci v\_Senior centru Lípa nějak vynutit účast klientů na některé osvětové přednášce, pokud potřebují shromáždit zdejší obyvatele, aby je zpravili o\_připravovaném víkendovém nácviku koled pro chystanou besídku, vždycky využijí čas těsně po jídle\\. Nejčastěji po snídani\\. Pokud by pozvali klienty do jídelny někdy na odpoledne, riskovali by, že nikdo nepřijde\\. Ale oni prostě kalkulují s\_tím, že od snídaně vstane málokdo; jen těžko někdo najde odvahu se přede všemi zvednout od stolu a\_odejít z\_místnosti uprostřed řeči některé z\_pečovatelek\\. Dnes jedna z\_nich skoro nepozorovaně obsadila první stolek naproti dveřím a\_vyskládala na něj řadu ubohých rukodělných výrobků, nápadně připomínajících krámy, jaké nosila domů z\_ručních prací moje dcera, když byla ještě na prvním stupni základní školy\\. Příště budu muset věnovat větší pozornost oznámením na místní nástěnce\\. Pozdě, růžolící, skoro metráková pečovatelka Majka v\_bílé haleně už spustila svou připravenou prezentaci: Je úžasné sledovat, jak jednou rukou trháte vatelín, malujete a\_podílíte se na výrobě panenek, figurek nebo zvonečků a\_ozdob, které jsou chloubou a\_radostí nás všech\\. Smyslem našich volnočasových aktivit je, abyste se pobavili a\_cítili se co nejlépe, abyste mohli obdarovat rodinu a\_pečovatelky svými drobnými dárečky, vyjádřit jim své poděkování a\_lásku, říct: „Já tu jsem a\_jsem součástí tvého života\\.“ Tak nevím, zdálo se mi to? Asi ne, dietní sestra Šárka, stojící spolu s\_ostatními zaměstnanci podél zdi poblíž přednášející Majky, se ke mně otočila a\_významně se usmála\\. Křečovitě jsem jí úsměv na dálku oplatil a\_pak rychle uhnul očima na stranu\\. Na špatnou stranu, bohužel\\. Moje oči narazily na pronikavý, upřený pohled kalných šedých oček pana Dvořáka\\. Zkouším se na něj usmát a\_pokývnout hlavou, ale ani teď na mě nepřestane civět, úsměv mi teda rozhodně neoplatil\\. To opravdu nevím, co dědek čeká, přestanu si ho prostě všímat\\. Svině komár, ty bestie už lítají i\_v\_zimě, zaplácl jsem komára na krku a\_raději se věnoval Majčině přednášce\\. Přemýšlíme, jak pečovat nejen o\_tělo, ale i\_o\_duši\\. Zpříjemnit pobyt v\_našem zařízení a\_odpoutat pozornost od starostí a\_problémů, které doprovázejí podzim života\_— pokračovala tlustá Majka\\. Ale přerušil ji rachot padající židle\\. Pan Dvořák vstal od stolu tak prudce, že převrátil židli, a\_několika skoky se vrhnul k\_ředitelce Senior centra Lípa, cosi jí šeptal a\_zase koukal směrem ke mně\\."
contentType: prose
---

<section>

pan otec

Hodinu po přednášce, která nás měla motivovat k zapojení do rukodělného kroužku a výroby vánočních tretek, se ozvalo zaklepání na dveře mého pokoje. Paní ředitelka. Přišla mě prý požádat, abych se při komunikaci s ostatními klienty centra zdržel hrubostí. Co? Jakých hrubostí? Prý jsem vyhrožoval panu Dvořákovi. Jak vyhrožoval, to je nesmysl. Pan Dvořák mě upozornil, že jste na něj dělal výhrůžná gesta. No tak to je ale úplná hloupost, jaký gesta? Pokud už to tedy musíte slyšet úplně naplno, pane inženýre, naznačoval jste gestem ruky, že panu Dvořákovi podříznete krk. Co? Paní ředitelka ukázala dlaní pod krkem gesto jako z mafiánského filmu, šmik pod krkem, nějak tak. Ale né, to opravdu né, já jsem odháněl komára. Jsou tady komáři, jeden mi sedl na krk, tak jsem ho zaplácnul. Víte, pane inženýre, já to opravdu nebudu do detailu zkoumat, ale pan Dvořák se domnívá, že jste na něj dlouze výhrůžně hleděl a pak na něj udělal výhrůžné gesto. Já jsem na něj hleděl? Výhrůžně? Poslouchejte, ten člověk nejspíš nebude normální. Co teď od něj jako můžu čekat, přijde mi nachcat na polštář nebo co? To je ten cvok, co kálí lidem do peřin a tahá s sebou tu složku s pedofilní pornografií. Pane inženýre, prosím. Co prosíte, on kálí lidem do postele, říkal to Moravec. Zarazil jsem se a zmlkl. Sakra, tak já už jsem se taky chytil na ty jejich hry, udávám tady Dvořáka, pak Moravce, už jsem sám jako děcko ze zvláštní školy. Paní ředitelka se na mě podívala jako na úplného blba, skoro soucitně.

</section>
