---
title: "Znovu bezvýsledně\\. Jako už tolikrát vytáčím tchánovo číslo bezvýsledně, inženýr Hromek zvonění opět neslyší\\. Není to tak dávno, co jsem opakovaně navrhoval zakoupit pro něj mobilní telefon pro seniory s\_jednoduchou obsluhou a\_velmi hlasitým vyzváněním, ovšem manželka tuto iniciativu odbyla mávnutím ruky\\. Ona si prostě nejspíš odmítá uvědomit jeho stárnutí, chátrání jeho fyzických i\_mentálních schopností\\. Odmítá si uvědomit\_— jak typické\\. Nedostatek zodpovědnosti, soudnosti i\_běžného smyslu pro realitu je ale nejspíš jakési jejich rodové prokletí\\. S\_postupem let ho pozoruji stále častěji nejen u\_stárnoucího tchána a\_zaostalého švagra, ale bohužel i\_u\_své manželky\\. Poslední události to nakonec ukazují v\_tom nejostřejším světle\\. Starý senilní tchán se ani neobtěžuje zaobírat se krádeží ve vlastním domě: nejenže se dosud nedostavil na místo činu, on dokonce ani nebere telefon\\. Jistě, byl bych schopný s\_policií spolupracovat i\_bez tchána\\. To by se do toho ovšem nesměla tak hloupě vložit moje žena\\. Její naivní a\_nepromyšlená výpověď mne diskvalifikovala z\_možnosti jakékoli spolupráce na policejním vyšetřování; kvůli ní mě policie prostě odbyla s\_tím, že nejsem poškozený, ale pouhý svědek\\. Ona si prostě odmítá uvědomit, že tím nejspíš zmařila policejní vyšetřování\\. Jak typické\_— odmítá si uvědomit, že maří vyšetřování, odmítá si uvědomit nesoudnost svého otce i\_veškeré příznaky zločineckých sklonů svého bratra\\. Samozřejmě si nejspíš odmítá uvědomit i\_pravděpodobný podíl svého bratra na krádeži v\_domě\\. Když jsem se jí zeptal, zdali jí nepřipadá ani trochu podezřelé, že její bratr zmizel z\_domu právě teď, právě teď, když jsme byli vykradeni, zcela vážně odpověděla, že ho přeci nebude hlídat a\_že je jenom jeho věc, jestli je nebo není doma\\. Svatá prostoto!"
contentType: prose
---

<section>

pan šedý

Zavolal jsem na fakultu a zrušil konzultační hodiny. Pro dobro rodiny odložím i pracovní povinnosti, je-li to nutné. Běžný člověk bohužel nedisponuje technickými prostředky, jaké má k dispozici policejní vyšetřovatel; zevrubné prozkoumání všech stop na místě činu prostě není v mých možnostech. Asi bych ani při nejlepší vůli nebyl schopen suplovat například práci forenzního genetika a identifikovat stopy na základě analýzy DNA, to jistě ne. V mých silách není ani skutečně zevrubné daktyloskopické ohledání domu. Ovšem na určité amatérské úrovni by nemělo být zajištění otisků prstů z místa činu až tak nerealizovatelné. Pokud svou práci nedělá policie, nezbývá mi než se pokusit alespoň o primitivní zajištění stop vlastními silami. Nedělám to proto, abych suploval policejní práci, nedělám to ani proto, abych se ujistil ve svém podezření. Nepotřebuji svůj kvalifikovaný odhad opírat o nějaké pomocné důkazy, kvůli sobě tedy rozhodně ne. Ale udělám to pro svou ženu. Jsem si téměř jistý, že se mi na rámech, z nichž zmizely vzácné veduty, podaří najít stejné otisky prstů, jaké převažují v pokoji Michala Hromka. Až Sylva Šedá uvidí na vlastní oči sesbírané a utříděné otisky prstů, nepochybně uvidí v jasnějším světle i celkový charakter svého bratra. V přímé klidné komunikaci z očí do očí a v atmosféře vzájemné důvěry jí pak postupně osvětlím další nepříjemné skutečnosti, před kterými dosud zavírala oči. Pokud to bude možné, nejspíš ji nakonec konfrontuji i s tím, že se jí její bratr zřejmě pokoušel zbavit, aby mohl časem získat celé dědictví po otci. To pro ni jistě nebude příjemné, ale bude to první rázný krok k tomu, aby se zbavila svého návyku.

Hned na druhý den brzy ráno jsem zakoupil sadu Detektiv na stopě, která stála 599 Kč. Během několika málo hodin už jsem s její pomocí po prostudování návodu obstojně zvládl sejmout otisk vlastního prstu ze sklenice a porovnat jej s dříve vytvořeným otiskem v kartotéce. Když jsem stěrkou s trochou sádrového prášku lehce poprášil zřetelný otisk prstu, který se právě objevil na jednom z prázdných rámů, a přebytek prášku odstraňoval štětečkem, vstoupila do předsíně manželka. Aha, už jsi doma? To je dobře, budu potřebovat tvůj otisk pro evidenční kartu. Sylva se na okamžik zastavila, odložila na zem igelitovou tašku s nákupem a beze slova přistoupila ke stolku. Vzala do rukou krabici od sady Detektiv na stopě a krátce se začetla do textu na zadní straně: „Děti se pomocí této sady naučí rozlišovat a snímat otisky prstů, odlévat stopy pomocí sádry, pátrat po podezřelých detailech, šifrovat a dešifrovat zprávy, sestavovat pravděpodobné portréty podezřelých osob, zjišťovat správnost bankovek a mnoho dalšího. Vhodné pro děti již od 8 let.“

Co to dělá? Náhle bez řečí mrštila s celou sadou Detektiv na stopě proti stěně; pak ještě kopla do tašky s nákupem, vyšla z domu a velmi hlasitě za sebou zavřela dveře. To ovšem není příliš vstřícný a kooperativní přístup, že?

</section>
