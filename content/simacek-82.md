---
title: "Kdybych se ještě tak dva tři dny neholil a\_kdybych ještě tak dva tři dny nedostal nažrat, tak vypadám fakt jako drsnej horskej týpek\\. Pustil jsem si na ruce teplou vodu, pak jsem si odskočil na záchod a\_pak si zase na ruce pustil teplou vodu\\. Po pár minutách se přestávám klepat a\_koukám na sebe v\_zrcadle, který zabírá skoro celou stěnu nad umyvadlem záchodků v\_kavárně Cantina del Suisse\\. No, málem vypadám docela ostře a\_horsky, no… ale trochu podobně vlastně vypadají i\_někteří houmlesáci, to je těžko říct\\. V\_každým případě tady v\_Madonně di Campiglio nejspíš žádní houmlesáci nejsou, takže by mi asi spíš žrali toho horskýho muže\\. Pravda je ale ta, že vleže a\_v\_posteli jsem nespal už dva dny, a\_jestli hned neseženu Lucii, tak jsem už třetí den po sobě vlastně houmlesák\\. Tvářit se ale radši budu spíš drsně a\_horsky\\. Objednávám si pivo a\_hrozně se těším na tu misku slanejch buráků a\_čipsů a\_všech těch blbostí k\_němu\\. Dvě piva a\_čtvrt kila pořádně prosolenejch buráků a\_čipsů a\_pár oliv mě dostanou z\_nejhoršího, ale musím se okamžitě zvednout, jinak bych tady usnul vsedě\\. Už bude devět večer a\_je jasný, že Lucia dnes nemá šichtu, a\_to je vlastně docela dobře, takže vyrazím rovnou k\_ní\\."
contentType: prose
---

<section>

pan syn

Tak nevím, tohle nevypadá dobře. Nejdřív se mi zdálo, že je to vlastně dobře, že není v hospodě, jenomže ona není ani doma. Udělal jsem přesně pět zhruba pětiminutovejch pokusů s bušením na dveře — a nic. Chvíli jsem bušil, pak jsem šel ven na cigáro, vrátil se a znovu bušil, a takhle pětkrát po sobě. Po pátým cigáru venku mi nějakej chlapík před nosem zamknul domovní dveře. Tohle fakt nevypadá dobře. Něco po desátý večer se mi podařilo vklouznout bočníma dveřma do lyžárny v penzionu, kde jsem minule bydlel. Takže první noc tady strávím ve sklepě v lyžárně, někdy kolem osmý ráno musím vystihnout moment, kdy budou odemykat hlavní vchod, a vypařit se dřív, než si mě tady dole někdo všimne. Tak, to je jedno, tohle budu řešit až ráno. Je tady jedna tvrdá dřevěná lavice, asi tak patnáct stupňů nad nulou, pár obalů od lyžáků, který se dají použít jako polštář, a na přikrytí nic. Není to nic moc, ale je to o trochu lepší, než když jsem přešlapoval před nádražím v Innsbrucku. Lyžárna je vlastně celkem elegantní houmlesácký řešení.

Bolí mě úplně všechno, mám zasranou rýmu, takže necejtím, jestli třeba trochu nesmrdím. Nejspíš trochu smrdět budu. Noc jsem nějak přežil. Nemůžu říct, že bych ji přežil ve zdraví, ale přežil. Mám přesně 113 euro a nějaký drobný, za to by se mělo dát zařídit, abych byl aspoň trochu umytej a nesmrděl, než půjdu na snídani. Jenomže je půl osmý, obchod, kde bych koupil aspoň nějakej sprej proti smradu a zubní kartáček, neotevře dřív než v devět. Ani čepici si nekoupím nikde dřív než v devět. Vlastně tady v okolí má takhle brzo ráno otevřeno jenom jedna jediná instituce — kavárna Cantina del Suisse. Jestli tam půjdu na snídani, než se zcivilizuju, nejspíš tím vystavím náš vztah první zatěžkávací zkoušce. OK, kašlu na to, kávu a nějaký jídlo už potřebuju tak nutně, že mi trocha nějakýho smradu může bejt ukradená. Stejně žádnej necejtím, možná ani nesmrdím, v týhle zimě jsem se určitě nemohl zpotit. Kávu a croissant mi přinesl nějakej kluk, Lucii tu nevidím, takže už pomalu začínám bejt trochu netrpělivej. Chytnu chlapíka za rukáv a ptám se ho na ni: Sorry, where is Lucia? On akorát krčí ramenama, takže si dám ještě další kávu a další croissant. Jestli má volno a je někde v kýblu, tak s tím, co tu mám v peněžence, jsem schopnej přežít tak dva dny. Za pokladnou sedí šéf, tak se ptám i jeho, ale ten neumí ani slovo anglicky. Akorát mele — andó, andó. Culí se na mě a kroutí hlavou. Where is she? Nic, zase akorát kroutí hlavou. Do you have her number? Numero? No nic, tak si dám ještě další kávu. Servírka, kterou si tu pamatuju od minula, mi přinesla ke kávě lístek s číslem. No sláva. Takže mám aspoň číslo. Blbý mobily, kdyby nebyly ty blbý mobily, tak bych si její číslo pamatoval, žejo. Vlastně ho asi budu mít doma v počítači jako zálohu, ale když člověku seberou mobil, tak je v háji. Já z hlavy neznám ani číslo k nikomu doma. Tohle je jasně její číslo, slovenský, +421 a cosi. Je mi trochu blbý si tady od někoho půjčovat mobil, ale blbý neblbý, prostě si o něj natvrdo řeknu.

Ahoj, to jsem já, Michal, hele, kde jsi? Prečo voláš od Giulie? Co? Giulie? Já ani nevím, že je to Giulia. Hele, kde teď jsi? Doma… Aha, a kde doma? V Trenčíne. Počkej, a kdy jako přijedeš sem? Kam sem, to ako do Madonny? Jo, tak volám ti odsud, žejo, takže jasně že sem. No, to netuším. Možno v auguste, ak sa s nimi dohodnem, tak možno prídem, ak budú potrebovať ľudí. V augustě? V srpnu? Jak jako v augustě, já jsem sem přijel za tebou. Tak mám přijet do Trenčína nebo co? Nie, to by nebol dobrý nápad. Nebyl? Jak to myslíš? Michal, ja budem musieť končiť, uži si hory. Pa.

Asi dvacet metrů od kavárny je rohovej krám, má dva vchody, když člověk vejde do prvního vchodu, dá se tam koupit čepice, nejlevnější stojí asi dvanáct euro; když vejdete do dalšího vchodu, můžete si koupit velkej krýgl s malovaným medvědem nebo jelenem a taky třeba kukačkový hodiny, kolik stojí, to jsem nezjišťoval. Ale za necelejch šest euro se tu dá koupit i tabák, sice nemají Javaanse, ale Drum taky ujde. Asi padesát metrů odsud je Ufficio turistico, tam sedí holka u počítače a úplně bez říkání a zadarmo mi dává moc hezkej plánek zdejších vleků a sjezdovek. Tak to zkouším, jestli by mě na chvilku nepustila k počítači, že bych si potřeboval poslat e-mail. Tak to prej nejde. Zase jsem jednou narazil na kost, co umí docela profesionálně říkat ne. Na druhou stranu je ale celkem ochotná prodat mi ubytování na jednu noc v nejlevnějším penzionu, kterej tu mají — chce za to 45 euro. Od rána jsem uvalil asi 11 euro za snídani, 10 euro jsem dal servírce Giulii, co mi půjčila mobil, pak ještě 12 euro za čepici, 6 za tabák, a když zaplatím za jednu noc v penzionu, zůstane mi přesně 29 euro. To není nijak moc. Úplně bez říkání a zadarmo mi ale holka v Ufficio turistico dá ještě plánek, na kterém mi zakroužkovala penzion, kde budu bydlet. Je to na druhým konci města. Tak jo, tak jdeme, říkám Ignácovi. Šourá se pomalu vedle mý levý nohy, a když jdeme kolem zamrzlýho jezírka v parku, ubalím si cigáro. Nechutná mi to, zahodil jsem ho po dvou tazích, a než dojdeme do penzionu, už je mi docela blbě. Babka v penzionu se celkem diví, že nemám auto, diví se taky tomu, že nemám lyže a kufr nebo batoh, a nejvíc se diví tomu, že tam chci bydlet jenom jeden den. Diví se ale italsky s pár anglickejma slovíčkama, takže nějak necejtím povinnost jí to dlouze vysvětlovat. Akorát krčím ramenama a ujišťuju ji, že fakt no car, no luggage, no ski — just for one night. Pak mě ale napadne, že bych vlastně mohl babku trochu navnadit. Maybe I stay longer, but I need send a message. Tak tady to jde, celkem bez násilí a dlouhýho přemlouvání mě na chvíli pustí k počítači. Asi jedinej, komu teď můžu napsat, je Sylva. Adresu si pamatuju — sylvaseda@gmail.com. „Prosím tě, pošli mi sem asi tak 300 euro, vrátím ti to hned, jak přijedu. Dík, Michal. Jo, a prosím tě, pošli to hned, jinak mě vyrazí na ulici. Taky nemám na zpáteční cestu. P. S.: Sorry s tou ledvinou.“ Adresa penzionu je už nastavená v e-mailu, takže ji naštěstí nemusím opisovat.

Napadne mě, že bych si asi měl udělat čaj, ale stejně žádnej nemám. Taky mě napadne, že bych se asi měl vychcat, ale nechce se mi už vůbec dělat těch pár kroků na záchod. Zalehnu oblečenej i s botama. Ignác sedí vedle postele, žebravě zakňourá a položí tlapu na polštář. No tak jo, vole, tak pojď. Dneska mu dovolím vlízt si ke mně pod peřinu.

</section>
