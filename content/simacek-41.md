---
title: "Já mám dojem, že tohle byla jasně událost roku, aspoň u\_nás doma to byla událost roku\\. Otec byl normálně dojatej, sice nic moc neřekl, jenom pokyvoval, ale bylo to na něm vidět\\."
contentType: prose
---

<section>

pan syn

„Chuť k jídlu se projevuje nepatrnou malátností žaludku a lehkým pocitem únavy. Mysl se zaměstnává představami, které odpovídají tělesným potřebám. Paměť vzpomíná na věci, které lahodily chuti, představivost a fantazie pracují na plné obrátky a celé trávicí ústrojí je v té chvíli na nohou. Žaludek se stává citlivým, žaludeční šťávy se jitří, v puse se sbíhají sliny a všechny zažívací orgány se podobají vojákům čekajícím na povel k útoku. To těsně předchází okamžiku, kdy pocítíme křečovité stahování, začneme trpět — mít hlad.“ Nějak tak popisuje Brillat-Savarin okamžik, kdy se chuť k jídlu láme na opravdovej hlad. No a to je přesně ten okamžik, kterej se nesmí prošvihnout, když člověk podává jídlo. A to byl přesně ten okamžik, kdy jsem všechny svolal na kapustnicu. Přesný načasování a můj špičkovej kuchařskej výkon udělal z mý kapustnice událost roku. Teď si nachystám mouku, rozšlehaný vajíčko v mlíce, strouhanku a jdu obalovat kapra. Z pokoje sem přes pootevřený dveře polohlasně dolíhají ty nejhorší sračky, jaký člověk v rádiu za celej rok uslyší, nějak to patří k tý atmosféře Vánoc. Takže zlehoulinka a dozlatova začnu smažit a k tomu mi zní „Let It Snow! Let It Snow! Let It Snow!“ Diana Krall a její Christmass song. Týhle holky se letos asi nezbavím. A sakra, vlastně ještě zabalit dárky. Takže vyběhnu nahoru a hledám buklet z toho cédéčka. Nojo, asi jsem ho měl dát na pár dnů někam do knížky a zatížit, aby se to trochu vyrovnalo. No nic, tak to prostě trochu přežehlím, žejo. U ségry si půjčím žehličku a prkno a jemně přerovnávám zmuchlanou fasádu Diany Krall. Trochu jako kdyby začala bejt cejtit spáleninou. Čuchám k ní. Nic? No jasně. Kurva, to se nepálí Diana Krall, to se mi dole v kuchyni pálí kapr.

</section>
