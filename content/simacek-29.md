---
title: "Atentát! Toto je sprostý, ničemný a\_nepochopitelný atentát na mou profesuru\\. Zákeřný a\_zničující útok na celé moje pracovní úsilí, pokus zmařit moje celoživotní dílo\\. Nevěřícně se dívám na manželku\\. Co to říkáš? Tohle prosím neříkej ani z\_legrace\\. Vždyť to by byl atentát na mou profesuru\\. Prý přeháním\\. S\_klidným a\_zarážejícím cynismem mi tu vlastní žena tvrdí, že přeháním\\. Tak já přeháním? Vstanu a\_odejdu do koupelny, zamknu za sebou dveře, sednu si na okraj vany a\_chvíli si oplachuji obličej studenou vodou\\. Tma a\_zvuk vody dopadající na dno vany mě aspoň nepatrně uklidňují\\. Myslím, že teď odsud pěkně dlouho nevyjdu, budu tu jen tak sedět… Potmě! Budu mlčet, a\_až bude manželka lomcovat klikou a\_prosit, abych vyšel ven, neodpovím\\. Nepromluvím a\_neotevřu dveře od koupelny, dokud se Sylva neomluví a\_dokud mě neujistí, že už se o\_tom nápadu nikdy ani slovem nezmíní\\. Je koneckonců nemocná, má jen jednu ledvinu, a\_proto je v\_jejím vlastním zájmu zůstat doma\\."
contentType: prose
---

<section>

pan šedý

Po pár minutách už mě tlačí bok od okraje vany a ruce i obličej mě začínají studit od ledové vody. No dobře, upravím si vázanku, několikrát se zhluboka nadechnu a vyjdu ven. Manželka právě rovná nádobí do myčky, když vstoupím do kuchyně a lehce si odkašlu. Otočí se ke mně se strojeně lhostejným výrazem. Poslouchej, Sylvo, tohle už nebudeme znovu řešit, ano? Probereme to teď hned na místě a pak už se k tomu nebudeme vracet. Místo odpovědi jen trucovitě pokrčila rameny. Ty sis zřejmě neuvědomila, jaké by takový neuvážený krok mohl mít důsledky. Žádnej neuváženej krok, mám to rozmyšlený. Když táta není doma, tak prostě začnu chodit do práce, přece nebudu celý dny sedět doma. Chápeš, že bys tím ohrozila to, k čemu takovou dobu směřujeme? A co bych jako ohrozila? Máme snad nějaký společný cíl, nebo nemáme? Jakej cíl? No přece moji profesuru, vedení katedry. Aha, tohle. Tohle, ona řekla „tohle“, slyším dobře? Prý „tohle“. To je snad tvoje práce, ne? No jistě, základní badatelská práce je moje, ale potřebuju třídit poznámkový aparát, potřebuju korigovat publikace, potřebuju překládat přednášky pro sympozia a příspěvky do sborníků. Překládat toho zas tak moc nepotřebuješ, na Slovensku to stejně čteš v češtině, tak jaký prosím tě zahraniční sympozia? Podívej, všichni ostatní to dělají bez sekretářky, vždyť na tom nic není. Nic na tom není? Publikuji skoro desítku odborných prací ročně a musím dokončit svou stěžejní vědeckou práci. No tak já ti teda, než půjdu do práce, ještě vysvětlím, jak se ve wordu používá Ctrl+C a Ctrl+V. Prostě až zase budeš chtít novej článek, tak si ze skript vybereš pasáž, okopíruješ ji — to je Ctrl+C — a pak to vložíš do novýho souboru — a to je Ctrl+V. Klávesový zkratky, nic na tom není. Pak si to po sobě pro jistotu přečteš, kdyžtak dopíšeš nějakej úvod a závěr a máš to. V sobotu tě to naučím. Slyším dobře? Ona už tolik let sleduje moje badatelské úsilí, koriguje mé texty, vytváří poznámkový aparát, seznamy literatury, prostě už tolik let má možnost asistovat u mé práce, a za tolik let nebyla s to rozpoznat rozsah, náročnost a zřejmě ani význam mého díla. S mým bádáním je spojeno strašné úsilí. S jakým prosím tě bádáním, nepřeháněj. Pokládám samotné základy vědy o managementu. Víš co, nebudeme se hádat, já ti klidně občas koupím nějakou příručku o sebezdokonalování, jsou toho plný obchody, a ty z toho můžeš něco opsat, stačí, když to trochu překopeš, dáš tomu trochu horší slovosled a nacpeš tam co nejvíc cizích slov. Já už jsem prostě rozhodnutá, začnu chodit někam do práce. A co naše práce? Co naše kniha Vůdcovství jako vrcholový pilíř systému managementu, co s ní bude? Manželka zavřela myčku nádobí, ozvalo se krátké zapípání a šumění natékající vody. Vrcholový pilíř, nezní to divně? Pilíře bývají spíš základní než vrcholový, ještě si ten název rozmysli. Náhle se mi prudce zatočila hlava, obklopila mě tma a burácení vířící vody. Upadl jsem na podlahu kuchyně.

</section>
