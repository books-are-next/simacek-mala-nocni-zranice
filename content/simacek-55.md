---
title: "Kdyby člověk neslyšel hlasité odfrkování mého syna, celkem snadno by vzhledem k\_příšernému zápachu v\_místnosti mohl jeho tělo na posteli považovat za rozkládající se mrtvolu\\. Smrad v\_místnosti a\_to nehybné metrákové tělo mi nějak vsugerovalo myšlenku, že pokud ho okamžitě neprobudím, nejspíš tu shnije zaživa\\. Nebo uhnije k\_smrti? Je možné shnít zaživa a\_je možné uhnít k\_smrti? Samozřejmě vím, že pokud bych teď odjel, nic by se nestalo a\_nejspíš by ho za pár hodin probudil hlad, ale přesto mě přepadl jakýsi nutkavý pocit, že pokud s\_ním okamžitě nezatřesu, tak už z\_téhle postele nikdy nevstane, a\_pokud hned neotevřu okno, brzy spotřebuje poslední molekuly kyslíku a\_skončí s\_trvalým poškozením mozku\\. Otevřít okno a\_vykopat ho z\_postele rovná se zachránit mu život\\. Měl by ses sakra trochu vzpamatovat, pokusil jsem se zahájit rozhovor poté, co se hlasitě sténající syn konečně dopotácel do kuchyně v\_přízemí\\. Místo odpovědi jsem se dočkal jen táhlého zvuku, připomínajícího směsici vytí a\_mručení\\. Po necelých pěti minutách, když usrkl z\_druhé kávy a\_dokouřil cigaretu, jsem se ho znovu pokusil vtáhnout do konverzace: Říkám, aby ses vzpamatoval\\. Synek zřejmě úplně přesně nepochopil, kam hovor směřuji, takže mi shrnul svoje poznatky o\_spánkové hygieně a\_připomněl mi svou „křehkou kvalitu spánku“\\. Ne, poslouchej, ty mi nerozumíš\\. Já nemluvím o\_tvém nekonečném probouzení, chci ti říct, že bys měl něco udělat se svým životem, chápeš to? Jde mi o\_to, že bys měl přijmout dospělou roli, jako mužskou roli, rozumíš? Zatvářil se, že nerozumí, výraz upřímného nepochopení zvládá opravdu mistrně\\. Nehneš se z\_domu a\_jsi schopný prospat celý den\\. Tak tohle asi nebyl dobrý argument, nabídl jsem mu možnost vrátit se zpátky k\_tématu spánku\\. Dal jsem mu tak šanci, aby se takříkajíc zabarikádoval ve své pozici, a\_on jí pochopitelně využil\\. Opevnil se, nalezl půdu pod nohama, a\_dokonce se pokusil o\_jakousi protiofenzivu: Ty máš asi problémy se spaním, co? To starší lidi mívají, že se brzo budí\\. Měl by sis na to dávat bacha, snažit se naspat aspoň těch osm hodin… Sakra, já přece vůbec nemluvím o\_spaní, skočil jsem mu do řeči\\. Mluvím o\_tvým životě\\. No právě, když se nevyspí, tak jsou pak podráždění, žejo? Myslím ty starý lidi\\. Jako jseš ty\\. Došlo mi, že Michal náš rozhovor zřejmě pojal jako jakousi strategickou hru: když mu něco řeknu, považuje to za formu útoku a\_pokouší se takovému útoku bránit úhybnými manévry\\. Rozhovor s\_ním vlastně trochu připomíná šachy\\. A\_tak jsem se rozhodl trochu odkrýt, abych ho vylákal do otevřenějšího postavení: Poslouchej, Michale, jsou situace, kdy už sám úplně nedokážu té mužské roli dostát naplno bez nějaké opory, chápeš? Nezareagoval, takže pokračuju: Zrovna včera jsem potřeboval, abys mě někam zavezl\\. Potřeboval jsem jenom někam odvézt, a\_ty ani nemáš řidičák\\. Takže jsem nakonec volal Sylvě, no ale chápej, jsou situace, kdy vlastně nemůžu někam přijet s\_dcerou, že\\. Kdybych přijel s\_tebou, je to normální, ale s\_dcerou je to divný, chápeš? Pokrčil rameny\\. Jako by v\_šachu odmítl táhnout\\. Jenomže v\_šachové partii hráč prostě táhnout musí, i\_když se mu to zrovna nehodí, takže jsem ho k\_tahu jednoduše pobídl\\. Odpovíš mi, sakra? No tak já nevím, kdybys řekl, tak bych asi přijel taxíkem, ne? Aha, tohle byl vyčkávací tah, odpověděl, ale do otevřenějšího postavení se vylákat nenechal\\. Ale tady sakra přece nejde o\_tvůj pitomej řidičák, nejde o\_to, jestli ho máš nebo ne, nebo jestli přijedeš taxíkem\\. Já tady mluvím o\_tom, že se chováš úplně nedospěle\\. Zřejmě nebudu nejschopnější stratég při vedení dialogu, tohle byl ode mě zbrklý pokus o\_útok\\. Michal dokázal napadnout moje postavení, aniž jakkoli ustoupil ze své silné defenzivy\\. No a\_kam jsi vlastně chtěl jet? Kam jsi potřeboval jet, že to nešlo se Sylvou? Zaútočil jsem, aniž bych se dál odkrýval: Poslouchej, nejde o\_to, kam jsem jel nebo nejel\\. Jenom bych byl rád, aby tady v\_domě byl někdo, na koho se dá spolehnout\\. Prostě bych rád viděl, že stojíš na vlastních nohách, ale nejen to, ty bys měl pomalu tak nějak převzít tu roli… Sakra, rozumíš? Na tohle si musím dávat pozor, pokud zakončím větu otázkou „rozumíš?“, dávám mu tím prostor, aby se vyhnul tahu\\. Vážně nejsem dobrý stratég\\. Podívej, Michale, ty se se mnou bavíš, jako kdybysme hráli šachy, já ti něco řeknu a\_ty se jenom zabarikáduješ v\_nějaké defenzivě, snažíš se vyhnout tahu… teda odpovědi\\. Já se ti pokouším říct, že bych rád viděl, že se postaráš o\_dům, o\_sestru, že taky třeba budeš pracovat nebo budeš mít vlastní rodinu\\. Hmm, odpověděl Michal\\. Po chvíli, když jsem ho upozornil, že mi neodpověděl, se pokusil ukončit debatu s\_tím, že si jde udělat vajíčka\\. Nevím, co by to znamenalo v\_šachové terminologii: že opouští šachovnici? Jeho dotaz, jestli si dám s\_ním a\_jestli chci volský oka, nebo míchaný, by znamenal co? Nabídku remízy? Jistě, v\_jeho neudržitelném postavení je nabídka remízy k\_smíchu\\. Jenomže já už nevím, jak s\_ním mám dál mluvit, takže vlastně nemám jak táhnout\\. Na okamžik, v\_prvním návalu zoufalství z\_tohoto marného rozhovoru, jsem zaváhal, jestli mu nevmetu, že než abych se přiznal k\_takovýmu lemplovi, radši jsem si pro důchodce v\_domově vymyslel pitomou historku o\_synkovi, který uprchl před zákonem do Latinské Ameriky, ale to by bylo, jako bych doprostřed šachovnice hodil ruční granát\\. Vlastně ne, spíš bych tím ze sebe definitivně udělal pitomce\\. Takže přijímám nabídku k\_remíze\_— Nóóó… volský oka jsem neměl už dlouho\\. Ty bych si asi dal\\. Dvě by stačily\\."
contentType: prose
---

<section>

pan otec

</section>
