---
title: "Ještě že mám mobil zrovna před sebou, takže vidím na displeji blikat tatíka\\. Jinak bych to asi neslyšel, telefon by Nine Inch Nails s\_novým Torusem nepřeřval\\. Nazdar, jak se máš? Prej se má dobře, prej mají příští týden dělat perníkovej betlém\\. A\_sakra, to je hodně zlý\\. Co děláš ty? Já poslouchám vážnou hudbu, zrovna\\. Jinak celkem nic, říkal jsem si, že bych se asi teď trochu víc věnoval vaření\\. Víš, když je tady prázdná ta velká kuchyň, dole\\. Asi začnu víc vařit\\. Co je novýho? Asi vlastně nic, nic extra novýho se neděje\\. Je doma Sylva? No, asi jo, myslím, že jo\\. Jak se má? Sylva? No, normálně\\. Myslím, že se má celkem normálně\\. Prej na ni mám dávat pozor\\. Tak to je snad jasný, tohle mi nemusí říkat, dávám na ni pozor celej život\\. No tak jo, já jí občas něco uvařím\\. Prej nemám dělat v\_domě žádnej nepořádek, že přijede před Vánocema domů, tak na týden\\. Nojo, jasně, tady je to uklizenější, než to bylo\\. Neboj\\. Akorát jsem si sem dolů přinesl muziku, ale to už jsem ti říkal, žejo\\."
contentType: prose
---

<section>

pan syn

Sakra, zapomněl jsem se zeptat, kdy jako před Vánocema myslí — jestli na Vánoce ráno nebo pozítří nebo kdy vlastně. Když jsem mu říkal, že je to tady uklizenější, než to bylo, tak to asi nebylo úplně přesný. Ne, že by tady byl vyloženě nepořádek, to ne, ale trochu se tady nakupily nějaký věci. Taky by to tu možná potřebovalo trochu vysát. V kuchyni je to docela zacákaný od oleje. Já jsem poslední dny neměl moc času se nějak věnovat uklízení, Sylva sem dolů moc nechodí, takže taky na nic nesáhla. Měl by se aspoň porovnat nábytek. V chodbě jsou na zemi ty skla, chlapík s hůlkou by tam nemusel projít. On je normálně schopnej zejtra klidně zarachotit klíčema v zámku a pak se valit rovnou do bytu, už ho slyším, jak hlásí: „Přece jsem říkal, že přijedu před Vánocema.“ Jenomže neřekne přesně, kdy před Vánocema. No, a kdyby neprošel přes ty skla, tak je schopnej o tom klidně mluvit až do Silvestra. Z něčeho takovýho on klidně udělá hlavní téma celejch svátků, tohle už znám.

No nic, tak zaskočím nahoru za ségrou. Hele, volal otec, že jako přijede na svátky domů. Oni tam mají dělat nějakej perníkovej betlém a to ho úplně vystresovalo, potřebuje se z toho ulejt, aby tam někde nemusel šaškovat s těstem na perník. Tak jsem si říkal, že bysme ho spolu trochu překvapili. Trochu mu to tam dole nachystali, nějakou výzdobu a tak. Prostě maličko tam poklidit a dát tam nějakou dekoraci, vánoční. Že bysme na to spolu vlítli, já bych obstaral takovou tu hrubou sílu a ty se zaměříš spíš na detail a na tu vánoční dekoraci.

</section>
