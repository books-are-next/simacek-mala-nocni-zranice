---
title: "Takhle nějak budu nejspíš vypadat, až budu starej\\. Docela jsem se vylekal\\. Teda můj vlastní ksicht mě vylekal, když jsem se viděl v\_koupelně\\. Musel jsem zhubnout dobrejch deset kilo\\. Ne že bych snad držel nějakou dietu, akorát jsem prostě nevstával z\_postele a\_nechtělo se mi shánět se po nějakým jídle\\. Tohle by se dalo prodávat jako nějaká dieta, stačí prostě dva tejdny nevylejzat z\_postele a\_hned je deset kilo dole\\."
contentType: prose
---

<section>

pan syn

Pomalu se šourám do přízemí; pokusím se dát aspoň trochu dohromady. Nejdřív bych si asi měl udělat kávu, pak si aspoň čuchnout k troše tabáku a pak uvidím, jestli bych nezvládl třeba něco malýho sníst. Přišlo to docela rychle a automaticky. Ani jsem to nečekal, ale stačilo mi dát si kávu a otevřít ledničku a okamžitě musím naprázdno polykat sliny, dostavuje se úplně živočišnej hlad. A to jsem se sakra bál, že po takový době nebudu mít vůbec chuť k jídlu a nic do sebe nedostanu. Stojím opřenej o ledničku a ukusuju z malý štangle nějakýho sušenýho salámu, obalenýho ve vrstvě pepře. To vůbec není špatný, rychle projíždím lednici, moc tady toho není, ale já už si nějak poradím. Kuličky pepře mi praskají v puse a pálí mě, a tak automaticky sáhnu pro pivko. Pivko tady naštěstí je. Teď mi došlo, že jsem nejspíš zatraceně dehydrovanej. Něco si pustím a pak si nachystám menší snídani. Když vlezu do pokoje, vidím, že bedýnky jsou zakrytý igelitama a nacpaný v rohu místnosti. Nojo, takhle jsem je tu nechal, to si pamatuju. Teď nemám skoro sílu je znovu rozestavovat, tak jenom roztrhnu igelity. První, co mě napadne pustit, je My Dying Bride — to asi udělal ten můj ksicht před chvílí v zrcadle. Prostě jsem se probral s náladou na doom, na něco temnýho, hustýho a pomalýho. Pustím to tak, abych to slyšel i vedle v kuchyni, a jdu trochu probrat lednici.

In fiery flight we would leave this hall

The Holy house, House of God will fall

To death they go with music and song

But our dread simply must go on

Pobrukuju si s My Dying Bride a vytahuju trochu sýra, salám. Sakra, tady fakt skoro nic není. Co to je? Kurva! Tohle se mnou málem škráblo o zem. Stojím u lednice a najedno dostanu ránu za krk. Málem jsem se posral hrůzou. Otočím se — otec. Stojí tady můj otec v županu a s hůlkou v ruce. Normálně mě flákl hůlkou za krk. Jseš normální, Michale? Jseš vůbec normální? Já? Dyť jsi mě zezadu praštil, málem jsem dostal infarkt, jak jsem se lekl. Michale, je půl druhé a tys mě probudil tady tím řevem. Padej to vypnout. Nojo. Seberu se a vypínám muziku. Co tady vůbec děláš? Já jsem nevěděl, že jseš doma, myslel jsem, že jseš v tom domově důchodců. Nejsem, jak vidíš. Bydlím teď zase doma. Aha, jenomže jak to mám vědět? Pokouším se mu klidně vysvětlit, že jsem si akorát chtěl vzít něco k snídani, že jsem se probral a nijak komplikovaně jsem si neplánoval, že probudím otce, kterej bydlí v domově důchodců někde třicet kiláků odsud. Teda aspoň jsem si myslel, že tam bydlí. K snídani? Je půl druhé ráno. To jsem přece taky nevěděl, zrovna jsem se probudil. Snažím se mu klidně vysvětlit, že za to nemůžu, že jsem se probral zrovna o půl druhý. Byl jsem nemocnej a po nějakejch dvou tejdnech si člověk nevybírá, v kolik se najednou probere a dostane hlad. Sylva! Tak teď se tu ještě zjevila Sylva. Asi jsem ji taky probudil. Tak se teda omlouvám oběma. Chvíli na sebe civíme, otec v županu s hůlkou, já pohublej, zarostlej a zbědovanej jak doommetalovej panák a ségra v teplákách. Starej člověk už jen tak snadno neusne, když ho v noci někdo vzbudí, vysvětluje otec. Sylva prej asi taky už jen tak neusne. Já teda rozhodně jít spát nemíním, když jsem zrovna vstal z postele. Tak co s tím, žejo? Tak jim říkám, ať si sednou vedle, že prostě udělám tu snídani. Rozmíchám pár vajíček, nastrouhám do nich sýr, kterej jsem našel, a ten pepřovej salám rozkrájím na asi tak dvoucentimetrový kostky. Největší pánev, kterou tu máme, úplně zaplním tím salámem, počkám, až se prohřeje a pustí trochu tuku, a pak na to hodím ty vajíčka se sýrem. Je z toho takovej hutnej snídaňovej koláč. Má to na výšku tři centimetry, takže už se tomu asi nedá říkat omeleta, ale prostě je to pikantní snídaňovej koláč, kterej nakrájím a dávám na talíře. Čaj nebo džus by k tomu nešel, na to je to moc ostrý, budou se mnou prostě muset posnídat trochu piva. Nakonec se to rozjíždí jako docela pěknej večírek. Otec trval na jiným výběru hudby, takže Sylva přinesla cédéčko, který jsem jí dal k Vánocům — Karimu Nayt. Poslouchá se to dobře. Po čtvrt kile ostrýho a mastnýho jídla v břiše a u druhýho pivka jsem si vzpomněl, že jsem vlastně chtěl taky zkusit to cigáro. Ubalím si tenoučký a jenom zlehka potáhnu. Ani to nedám do plic, spíš jen tak do krku. Maličko se mi zamotá hlava, ale cejtím, jak se mi roztahuje huba do širokýho úsměvu. Tohle je perfektní, tohle si někdy zopakuju, schválně si pár dnů nezapálím, abych si tenhle pocit užil. Hele, ale kouřit mi tady nebudeš, jasný? Ani mě to nenasralo, že má tatík řeči; jenom se uculuju a nabízím mu taky. Prej nekouří, prej na rozdíl ode mě není dementní, aby kouřil. Vlastně jsem se ho zatím nezeptal, jak to, že spí tady. Z mý kuřárny a poslechový místnosti se nějak zase stal jeho obývák. Otec si vzal pivo a úplně vážně nám oznámil, že ho vyrazili z domova důchodců. Nemůžu se naráz smát a kouřit, zvlášť když jsem oslabenej po nemoci, tak jenom koukám. Ale kupodivu to rozesmálo Sylvu, která z toho začala škytat. Když otec zjistil, že má celkem vděčný publikum, rozvykládal se. V domově důchodců umřel nějakej dědek a můj otec předtím navykládal jinýmu dědkovi, že jsme něco jako mafiáni, a švagr, ten že je něco jako mafiánskej zabiják. No a když byl otec pryč, tak švagr byl v domově dvakrát těsně předtím, než ten děda umřel. Prej si nějak usmysleli, že ho jako na rozkaz mýho otce oddělal ve spánku nenápadně švagr, a pak sepsali petici, že se táty bojí a že ho tam nechcou. Sylva se drží za břicho a dáví se smíchy. Prej švagra dokonce udali na policajtech. Koukám na svoje balený cigáro a zkouším si vzpomenout, jestli jsem si do toho tabáku něco nepřidal. Asi ne, není to halucinace, otec tohle fakt vykládá. Zavřeli ho? Kde vlastně je? Bohužel ne, říká otec. Nezavřeli, ale už tady nebydlí, dodá. Aha. Kouknu na Sylvu, ta na to neříká nic. A pak otec začne sypat jednu historku z domova důchodců za druhou. Když popisuje, jak si dědci mažou kliky zubní pastou a schovávají si vzájemně zubní protézy, už to nezvládáme nikdo. Bude půl čtvrtý ráno a já mám dojem, že tohle bude možná jeden z nejlepších večírků mýho života, už dlouho jsem se takhle nezasmál. Mně se zdá, že Sylva se takhle nesmála nejspíš ještě nikdy, možná jako úplně malá, ale co pamatuju, tak jsem ji takhle nikdy neviděl. Sakra, teď jsem si vzpomněl — vždyť to není tak dávno, co jsme měli v týhle trojici dost podobnej večírek. Taky vedly historky z domova důchodců. Teda tehdy přišli otec se ségrou domů nalámaní a akorát pokračovali v jízdě a mě přibrali za to, že jsem dodal jídlo. Tohle bysme si občas měli zopakovat, takovouhle noční žranici. Co? Slyšíte mě? Ale nikdo mě neposlouchá.

</section>
