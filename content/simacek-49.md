---
contentType: prose
---

<section>

pan otec

Než jsme přijeli do Brna, byla venku už úplná tma, většinu cesty mlčím a přemýšlím, jestli a jak mám Sylvě tenhle nečekaný výlet vysvětlit. Myslím, že s sebou nemám ani doklady nebo peněženku, nejspíš asi ani klíče. No, prostě jsem potřeboval nutně na kávu, nic se neděje, ale jak se začalo stmívat a v okolí toho domova důchodců ani nesvítily světla, prostě na mě padla hrůza z nudy. Já už nestačím sám sebe udivovat, místo abych mlčel, začnu fabulovat nějakou nicneříkající hloupost, a už jak to vyslovuju, je mi jasné, že kdyby se náhodou zeptala, proč jsme si teda zajížděli dalších deset kilometrů do vedlejší vesnice a proč jsme postávali u cizího domu, jsem zase nahranej a neměl bych co říct. Všimla sis toho domu, u kterýho jsme stáli? Tohle musí být nejspíš příznak stařecké demence. Mluvím rychleji než uvažuju, navíc říkám úplné nesmysly a nestíhám domýšlet, kam mě přivede další věta. Proč jsem si ho měla všimnout? Neřekl jsi mi, abych se podívala nebo abych vystoupila. Vlastně jsem měla trochu obavu, proč vlastně chceš, abych tam vůbec jela. Vypadal jsi… Jak jsem jako měl vypadat? skočím Sylvě trochu podrážděně do řeči. Nezlob se, ale vypadal jsi trochu nepříčetně. Já to věděl, že mám mlčet. Když už člověk šlápne do hovna, proč ho musí ještě rozmazávat? Přesně tohle teď dělám, rozmazávám hovno. Místo abych všechno přešel a počkal, až se u kávy na tu pitomou zajížďku k domu dietní sestry Šárky zapomene, začnu plácat nesmysly. Tak poslouchej, rozhodně jsem nevypadal nepříčetně. Prostě jsem jen chtěl, aby ses podívala na jeden pěknej dům. Hmm, pokývala Sylva hlavou a dál už neřekla nic. Zaparkovala v centru Brna, na Dominikánském náměstí, jen pár kroků od kavárny. No konečně, káva. Tohle jsem potřeboval, kvůli tomuhle jsem potřeboval na chvilku vypadnout. Na malou chvilku jsem zadoufal, že už jsme všechno zamluvili a že konečně nějak inteligentně stočím řeč jinam. Marně. No právě, řekla Sylva. Co no právě? odseknu a zabořím nos do hrnku s kávou. Tak podívej, nejdřív jsi říkal, že nutně potřebuješ kávu a taky žes dostal hrůzu z nudy a potřebuješ vypadnout z toho centra Lípa, no a potom jsi mi chtěl ukázat nějaký dům, a přitom jsi mi ani neřekl, že se na ten dům mám podívat. Nějak mi to nedává smysl. Přece jí teď nezačnu vykládat, že jsme se jeli podívat na chlapíka, kterej zfackoval dietní sestru, a když jsme dorazili k jeho domu, tak jsem si to rozmyslel a rozhodl se zajet raději do kavárny. Ani tohle vysvětlení by smysl nedávalo, takže prostě zůstanu potichu. Jenomže Sylva výjimečně potichu nezůstává. Tys vlastně doma nikdy kávu nepil, kdyby ses zmínil, že máš občas chuť na kávu, nebyl by problém koupit ti kávovar. O kávu tady nešlo, spíš si myslím, že prostě doopravdy nechceš být v tom domově. Michal o tom mluvil hned, když jsi odešel. Říkal, že tam budeš otrávenej a že jsme ti to měli rozmluvit. Michal ví akorát tak houby, odseknu a chviličku jsem hrdej na to, že jsem před dcerou řekl nahlas „houby“ a ne sprostý slovo, který jsem měl pochopitelně na jazyku. To si nemyslím, namítla Sylva. Asi jsi od toho čekal něco jinýho, od toho domova důchodců, a bude nejlepší, když se prostě vrátíš domů.

</section>
