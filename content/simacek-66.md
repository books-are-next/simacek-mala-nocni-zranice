---
title: "V\_běžných situacích mi nečiní problém stanovit postup realizace zvoleného plánu, včetně přiměřených rezerv a\_případné adaptace na měnící se podmínky\\. Ovšem překážka v\_podobě Michala Hromka zdaleka přesahuje lidské představy o\_běžné situaci\\. Michal Hromek nepředstavuje pouhou omezující podmínku, na niž se lze adaptovat\\. Nemůžete se adaptovat na soustavnou přítomnost potenciálního vraha, že ne? Ani já se nemohu adaptovat\\. Musím překážku eliminovat\\. Jestliže doposud žil Michal Hromek jako parazit, je nutné ho jako cizopasníka oddělit od hostitelského organismu\\. Tím hostitelským organismem je tato domácnost\\. Já, tento dům, jeho rodina\_— to vše představuje hostitelský organismus, který je dlouhodobě zneužíván a\_ochromován parazitem\\. Aby bylo možné se Michala Hromka zbavit, je nutné přimět jeho otce, aby ho vydědil\\. Tím tento zločinec ztratí důvod útočit na život Sylvy Šedé, to bude první efekt\\. Druhým efektem ovšem bude i\_to, že kusadla pijavice budou oslabena a\_snad bude možné zcela ji extrahovat z\_kůže hostitele\\. Doposud má Michal Hromek sosák důkladně zavrtaný do naší kůže a\_saje a\_saje\\. Ovšem jakmile zjistí, že přichází o\_dědictví, lekne se a\_na okamžik nepochybně povolí stisk\_— a\_to bude příhodná chvíle, kdy bude možné se ho zbavit\\. Velmi nápomocný by v\_této chvíli byl moment překvapení a\_samozřejmě rychlost\\."
contentType: prose
---

<section>

pan šedý

Nejsem typem člověka, který by se snad běžně oddával bdělému snění, teď se mu ale na okamžik nebráním. Zavřu oči, pohodlně se opřu v křesle a představuji si, jak vyměňuji zámky na domě, představuji si dům vyklizený od nepořádku a čerstvě vymalovaný, představuji si Michala Hromka, jak se pomalu šourá se dvěma kufry ulicí a vzdaluje se od domu, zmenšuje se, až nakonec mizí kdesi za obzorem. Jistě, v této ulici není možné zmizet za obzorem, není tak dlouhá, ale je to přece jen sen. Ale teď konec snění! Nemohu otálet; rozhodně, rychle a s patřičnou naléhavostí přiměju tchána, aby Michala Hromka vydědil.

Management je a zřejmě vždycky bude jak vědou, tak uměním. Uměním v tom smyslu, že manažerská praxe vyžaduje modifikované využívání teoretických znalostí v konkrétních a často nepředvídatelných situacích, jež v životě nastávají. Přimět inženýra Hromka k tomu, aby okamžitě zhotovil závěť výlučně ve prospěch své dcery, bude svého druhu uměleckým výkonem.

</section>
