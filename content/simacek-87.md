---
title: "Je to trochu divný pocit, když člověk otevře dveře do svého pokoje a\_vtom se sama od sebe rozsvítí lampa\\. Kdybych nebyl tolik utahaný z\_cesty, tak se možná i\_leknu\\. Ve světle lampy vidím, že v\_mém křesle a\_u\_mého stolku sedí dědek v\_teplákách s\_vytahanýma kolenama a\_ve flanelové kostkované košili a\_civí rovnou na mě\\. Kdybych nebyl utahaný z\_cesty, tak by mě to možná rozesmálo\\. Pan Moravec si zřejmě nějak obstaral klíč a\_rozhodl se posedět si u\_mě v\_pokoji\\. Tak nevím, mám se polekat, rozesmát, nebo se snad mám naštvat? Hodím na zem cestovní kabelu a\_opřu se zády o\_stěnu, zkouším se trochu protáhnout a\_noční ticho v\_Senior centru Lípa proříznou tři pořádné lupance v\_mém kříži a\_krční páteři\\. Dvacet hodin na sedadle v\_autě, to už vážně není nic pro moje záda\\. Moravec dál sedí a\_civí na mě\\. Znovu se trochu protáhnu, zarachotí mi v\_rameni a\_zapraská v\_kyčli\\. Moravec se předkloní v\_mém křesle, které lehce zavrže\\. A\_zase je úplné ticho\\. No tak asi budu muset přece jen něco říct\\. Spletl jste si pokoj, pane Moravče? Moravec civí, ale neodpoví\\. Co tady sakra děláte? Sedíte v\_mým křesle\\. Moravec se ani nehne a\_dál na mě zírá\\. Zakroutím hlavou a\_udělám krok směrem k\_němu\\. Stát, vyjekne najednou Moravec a\_napřáhne proti mně dlaň jako policajt, který řídí provoz na křižovatce\\. Funguje to, opravdu jsem se zarazil\\. Včera v\_noci zemřel pan Dvořák, oznámí mi Moravec a\_dál drží dlaň napřaženou proti mně\\. Aha, vážně? Ano, zemřel, prý ve spánku a\_přirozenou smrtí\\. Jak příhodné, že? No tak, bylo mu přes osmdesát, zamumlám\\. Jistě, přesně tak, bylo mu přes osmdesát, že? Kdo by se tomu podivoval, že zemřel, že? pokračuje Moravec\\. Velmi příhodné\\. Zemřel zrovna, když jste byl pryč, že? To je ovšem velmi příhodnééé\\. Co má sakra pořád s\_tím příííhodnééé? Čistá práce, tak vy tomu říkáte, co? Necháte člověka zemřít zrovna v\_době, kdy tu vůbec nejste\\. Nejlíp tak, aby to vypadalo jako přirozená smrt\\. Hmm\\. Takhle vy to děláte\\. Sakra, co to ten dědek mele za nesmysly? Ale on mi to řekl, stačil mi to říct, víte? Co vám kdo řekl? Pan Dvořák mi řekl, že jestli se mu něco stane, je za tím Hromek\\. Přesně tohle mi řekl\\. Je za tím Hromek\\. Pane Moravče, děláte si ze mě legraci nebo co? Podívejte, já mám za sebou pár těžkejch dnů, docela bych se potřeboval natáhnout… Moravec mi ale skočí do řeči: Tak to ne, my tady v\_Lípě nepovažujeme za legraci, když jeden z\_nás odejde, víte? Tohle není legrace\\. Já už jsem informoval policii\\. Řekl jsem jim, že tu byl\\. Co to ten dědek mele? Kdo tu sakra jako byl? Ten consigliere od vašeho syna\\. Toho máte na špinavou práci, co? Ten malý conquistador v\_obleku\\. Byl tu dvakrát a\_já jsem ho nahlásil a\_nahlásil jsem i\_jeho poznávací značku\\. Myslí tohle vážně? Matně si vzpomínám, že jsem mu před pár týdny tvrdil, že manžel mé dcery je vlastně účetní mého syna\_— contador\\. Nojo, to jsem mu řekl, to je fakt\\. Taky jsem synka vylíčil jako nějakýho brazilskýho gangstera, ale co si z\_toho Moravec popřevracel v\_hlavě… To mi teda asi úplně nedochází\\. Policie nejspíš nic nezjistí\\. To je nám jasné, ale měl byste vědět, pane Hromek, že MY vás tu už nechceme\\. Tady jste skončil, víte? Pana Dvořáka tu všichni měli rádi\\. Taky si vzpomínám, že mi Moravec hned na začátku vykládal, jaká je Dvořák sketa\\. Myslím, že ho nenáviděl, a\_tvrdil, že je to nebezpečnej gauner\\. Nojo\\. Hádat se s\_ním nebudu\\. Poslyšte, pane Moravče, věříte na přirozenou smrt? Je to něco normálního, proto se tomu říká „přirozená smrt“, rozumíte? Jenomže pan Moravec opravdu nerozumí\\. Vy mi chcete vyhrožovat? Sakra, to je blbec\\. Nechci vám vyhrožovat, sakra\\. Já vážně netuším, co jste si to vybájil za blbosti, pane Moravče, ale teď si půjdu lehnout, ano? A\_vy odsud vypadnete\\. Jasný? Jenomže stačilo, abych udělal krok směrem k\_němu, a\_pan Moravec bleskurychle vstal, vytáhl z\_kapsy tepláků kovovou píšťalku a\_začal na ni ostře a\_prudce hvízdat\\. Netušil jsem, že dědek má píšťalku\\. To mu asi zbylo z\_výbavy Pomocné stráže Veřejné bezpečnosti\\. Píšťalka pana Moravce ječí na celý domov důchodců a\_najednou je tu rušno\\. Otevřely se dveře a\_na chodbě stojí snad všichni zdejší chovanci\\. Někdo sem dokonce přitáhl i\_dvě babky na invalidních vozících\\. Tohle přece není možný\\. To se mi musí zdát\\. Jenomže nic tak pitomýho by se mi určitě nezdálo\\. Tohle je tak absurdní, že to musí být pravda\\. Koridorem důchodců, kteří na mě zírají, se prodere ředitelka centra a\_pokývne mi, abych šel za ní\\. V\_kanceláři přede mě postaví hrnek s\_opravdu nedobrou instantní kávou\\. Příšerně mě bolí záda a\_kyčel a\_koleno a\_poslouchám, jak mi paní ředitelka konejšivě vysvětluje, že by bylo opravdu nejrozumnější, kdybych Senior centrum Lípa opustil\\. No, popravdě vůbec nevím, co mě to vlastně loni napadlo sem lézt\\. Takže souhlasím, seberu se a\_pojedu domů\\. Paní ředitelka mi dlouze vysvětluje, že samozřejmě chápe, že iniciativa pana Moravce je dílem nedorozumění, ale přesto je fakt, že jsem do prostředí centra nezapadl\\. Vypráví mi o\_rodinné a\_klidné atmosféře, kterou si nemůže dovolit ohrožovat nedořešenými spory\\. Poslouchám ji na půl ucha\\. Napadlo mě, jestli mi vrátí něco z\_těch peněz, které jsem za garsonku v\_tomhle baráku zaplatil\\. Mám si o\_to vůbec říkat, nebo to mám prostě přejít? Podepsali to všichni, víte? Bohužel úplně všichni, přeruší mi ředitelka myšlenky a\_cpe mi pod nos nějaký papír\\. Co podepsali? Koukám na podpisový arch\\. Tohle je celkem slušně sestavený podpisový arch, abecední seznam všech zdejších obyvatel včetně jejich rodných čísel a\_sloupec podpisů\_— vážně asi nikdo nechybí\\. Pan Moravec sestavil petici požadující můj odchod a\_za jediný den dokázal obejít celý domov důchodců a\_poshánět všechny podpisy\\. Je to vlastně opravdu dost schopný člověk\\. Nejspíš je to úplný blázen, ale velmi výkonný\\. Paní ředitelka mě ujišťuje, že osobně volala na policii a\_ujistila se, že podnět pana Moravce skutečně berou jen jako malé nedorozumění\\. Sakra, takže ten Moravec vážně volal na policii? Ten blázen si opravdu usmyslel, že jsem nechal nějak rafinovaně odstranit Dvořáka? Sakra, a\_že se teda nebál vlézt ke mně do pokoje ozbrojenej jenom píšťalkou? No nic, půjdu si sbalit\\."
contentType: prose
---

<section>

pan otec

Mám před sebou čtyři měsíce dovolené, oznamuje mi s úsměvem Šárka, která stojí před mým pokojem. Jak to? No, prostě mě právě vyrazili. Dohodou. Zrovna jsme se dohodli, že si vemu měsíc dovolené a pak mi dají tři měsíční platy jako odstupný. To jsem nečekal. Takže paní ředitelka se zbavila mě a ještě předtím stihla vyhodit z práce Šárku. Tohle mě teda naštvalo. Já tam vlítnu a dám jí pár facek, tohle veme zpátky. Jinak s Moravcem sepíšeme petici za její odvolání. Nech to být, mně to nevadí. Určitě si něco celkem rychle seženu. V tomhle oboru by mělo být dost práce. Za ty peníze není moc lidí, kteří by to chtěli dělat a mají na to školu. Tak co teď budeš dělat? No, nejdřív ti pomůžu zabalit a pak uvidíme. Tak dobře, jdeme balit. Popravdě jsem se tu zase tak moc nezabydlel, bude to snadné. Pár knížek, krabice s mou sbírkou smolařů a trocha oblečení. Zvažuju, že prádlo bych tady snad i nechal nebo ho vyhodil, abych si netahal domů ten smrad domova důchodců. Zatím to vypadá tak, že mám trochu menší tašku, než jakou bych potřeboval. Tohle je fakt zvláštní. Přijel jsem sem s tímhle jedním zavazadlem, nic jsem si tady nekupoval, a najednou se mi tam snad nevejdou věci. Pantofle bych tady taky mohl nechat, pro někoho jako suvenýr. Pan Moravec by si je mohl někde vystavit a ukazovat — to jsou papuče toho vraha Hromka. Pantofle tady nechám, otáčím se k Šárce. Stojí u stolu a čte si nějakej cár zmuchlanýho papíru. To asi můžeš vyhodit, říkám jí. Nic neříká a najednou se jí spustí slzy. Co se děje? Šárka si sedla na postel, podává mi papír a dívá se na mě. Můžeš mi říct, co to je? Počkej, vemu si brejle. Sakra, to je návrh anonymu, kterej jsem smolil jako za nebožtíka pana Dvořáka. „Neznámý přítel“ v něm oznamuje panu Zimkovi, že jeho žena má poměr s panem Šedým. Úplně jsem zapomněl, že jsem před časem něco takovýho vymýšlel. To přece nemůže být pravda…, říká polohlasně Šárka. Však to ani není pravda, tohle byl jenom takovej nápad. Napadlo mě, že tím nějak popíchnu Sylvu. K rozvodu, chápeš… Že by jako tvůj manžel udělal zeťovi ostudu, Sylva by se naštvala a rozvedla se. Ale ani jsem to nenapsal, prostě mě to jenom tak napadlo. Blbost, no… Šárka se na mě dívá a nic neříká. Tak jdu k ní, abych jí ten papír sebral a zahodil ho. Vstane a uskočí přede mnou asi metr daleko. Tys na mě psal anonym? Tohle přece není možný. Asi je se mnou něco špatně, když tohle vůbec někoho napadne. Ale není, sakra, co by s tebou mělo být špatně? Říkám ti, že jsem to ani nenapsal. Jenom mě to napadlo, udělal jsem si spíš z legrace pár poznámek na papír. Nic jsem doopravdy napsat nechtěl. A už vůbec bych to nikomu neposlal. Nepřibližuj se ke mně, prosím tě. Nech mě odejít. Copak se přibližuju nebo co? Uklidni se. Neřekla ani slovo, jenom zavrtěla hlavou a odešla z pokoje. Počkej! Vyšel jsem za ní, ale vidím, že se dala do běhu, uběhla po chodbě snad nějakých padesát metrů a utíká dál. Počkej sakra, zařvu. Z několika sousedních dveří vykouknou hlavy místních důchodců. Šárka se neotočila, za pár vteřin slyším, jak před centrem startuje její auto.

</section>
