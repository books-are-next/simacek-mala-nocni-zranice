---
contentType: prose
---

<section>

pan syn

V průměru čtyřiceticentimetrová membrána gigantickýho basáku Torus se lehce pohupuje a celej dům je naplněnej příjemně surovým akustickým tlakem. V domě je prázdno, takže si můžu dopřát skoro koncertní hlasitost. Do playlistu jsem si zadal třiadvacet skladeb přesně v tomhle pořadí:

01: Ecstasy of Cold

02: Creeping Death

03: Harvester of Sorrow

04: Welcome Home (Sanitarium)

05: Of Wolf and Man

06: Wherever I May Roam

07: The Thing That Should Not Be

08: The Unforgiven

09: Disposable Heroes

10: Bass solo / Orion

11: To Live Is to Die / The Call of Ktulu

12: Guitar solo

13: The Four Horsemen

14: For Whom the Bell Tolls

15: Fade to Black

16: Master of Puppets

17: Seek & Destroy

18: Whiplash

19: Nothing Else Matters

20: Sad But True

21: Last Caress

22: One

23: Enter Sandman

Tohle je totiž kopie playlistu z koncertu Metalliky v Brně a já si ho teď celej doma dávám v tomhle přesným pořadí. Nevím, jestli je to nějak sentimentální, ale prostě mi těchhle třiadvacet kousků přišlo jako nejdůstojnější rozloučení s Brnem a taky s bednama a zesilovačem. Odteď mě čekají empétrojky na nějakým plastovým chrchlači. Hlasitost je obstojná v celým patře, takže ani nesedím v křesle, ale balím u toho. Shora jsem dotáhl nějaký oblečení a batoh a dole potřebuju ještě nabalit nějaký grafiky, z haldy zarámovanejch i nezarámovanejch věcí potřebuju vybrat ty, co mají nějakej motiv Alp nebo hor a vůbec krajinky. Pohledy na Brno by mi asi byly k ničemu, ale když jsou tam hory, tak by snad neměl bejt problém jich pár prodat a zatáhnout tím aspoň na pár měsíců nájem hospody v Itálii. Řekl bych, že budeme potřebovat tak aspoň tři měsíce dopředu, než začneme nějak vydělávat. Když hraje „Fade to Black“ z alba Ride the Lightning, už mám vlastně hotovo a strkám grafiky, který jsem vytahal z rámů, do tubusu na cestu. Konečně si můžu sednout a pořádně poslouchat, James Hetfield zpívá o tom, jak ho strhává temnota a vítá ho smrt. Nojo, jasně, starej dobrej metal — a mně přijde celkem zábavný, že se balím, abych rozjel podnik pod modrým jižním nebem, a on zpívá o pekle a temnotě. Hned po „Fade to Black“ se rozjede „Master of Puppets“, pohazuju si hlavou jako zamlada a připadne mi to vlastně jako úplně rozverná písnička. Ještě nikdy mi Metallica nepřišla takhle zábavná a veselá. A když dohrává „Whiplash“, beru to jako poslední nakopnutí na cestu — „The show is through, the metal is gone, it is time to hit the road“. Vyhledám si vlakový spojení; no tak je to cesta skoro na dva dny, ale to přežiju. Zbytek koncertu už slyšet nepotřebuju, vytahám šňůry ze zásuvek, posunu bedýnky ke zdi, přehodím přes ně igelitový pytle a můžu vypadnout — It is time to hit the road.

</section>
