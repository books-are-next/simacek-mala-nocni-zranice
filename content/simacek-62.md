---
title: "Pokud se slušný člověk setká se skutečnou nízkostí, není prostě schopen odhalit její podstatu se vším všudy\\. Pokud i\_sebelépe trénovaný intelekt není běžně konfrontován s\_kriminálním prostředím, nevytvoří si dostatek empirických zkušeností k\_tomu, aby přirozeně a\_jasně nahlédl do všech nejtemnějších zákoutí, která v\_sobě mysl kriminálního sociopata skrývá\\. Zřejmě není možné očekávat schopnosti vynikajícího kriminalisty u\_člověka, který dosud nepřicházel do kontaktu s\_kriminálníkem\\. Zřejmě nebudu výjimkou\\. Jistě, vzhledem k\_mému trénovanému analytickému myšlení bych asi postupoval rychle a\_kriminalistické schopnosti bych si osvojoval takříkajíc v\_běhu, v\_řádu okamžiků\\. Ale úplně bez zkušeností se neobejdu ani já\\. V\_plném světle jsem si to uvědomil, když jsem prolistoval svůj sešit, ironicky nazvaný Hromopedie\\. Musím se sám nad sebou pousmát, když si teď pročítám jen pár týdnů staré poznámky: „Nikdy nezháší světlo ani ve vstupní hale, ani na schodišti, přestože jsem ho o\_to opakovaně žádal\\. Chodí po domě v\_trenýrkách, je tlustý, terorizuje celý dům extrémně hlasitými zvuky, dupe na schodech\\. Drogy? Bzdí nahlas na veřejnosti bez omluvy\\.“ Opravdu jsem uvažoval o\_tom, že jednoho dne na poslední stránku Hromopedie vlastnoručně napíšu větu: „Daroval mé ženě ledvinu“ a\_doplním za ni vykřičník? Skutečně jsem byl tak naivní a\_důvěřivý? Zřejmě ano\\. Ale dnes se dokážu nad svou vlastní naivitou usmát\\. Neztrácet schopnost nadhledu, někdy se usmát i\_sám sobě, zahrnout do svého osobního auditu prvek sebeironie\_— právě tohle uchovává i\_u\_špičkových znalostních pracovníků kus prosté duchovní svěžesti\\. Svěžest je cosi, čeho budu nyní potřebovat nadbytek; pokud totiž mám sám realizovat preemtivní opatření proti hrozbě ze strany Michala Hromka, nevystačím si s\_pouhými rutinními postupy\\. Musím uvažovat svěže a\_neotřele\\."
contentType: prose
---

<section>

pan šedý

Při prvním pohledu by se snad mohlo zdát, že někdo jako já je proti protřelému gaunerovi vlastně bez prostředků. Švagr se zjevně neštítí použít jakýchkoli prostředků, v tom je jeho destruktivní síla, zatímco já mám jakoby svázané ruce vlastní slušností. Slušná společnost jako by nebyla připravená bránit se například terorismu. Není připravena na konfrontaci s tak zběsilou mírou brutality. Oproti teroristům neomezeným jakýmikoli zábranami musí užívat jen legálních prostředků. Může spoléhat jen na převahu své vlastní inteligence.

Michal Hromek — jeho úplná absence zábran je zřejmě to nejnebezpečnější, v tom je skutečně srovnatelný s kterýmkoli teroristou. Jakou škálu prostředků mám tedy já? „Jakou škálu prostředků?“ poznačím si na volný list papíru… Jistě, já vím — zákaz psaných poznámek! Připadá mi, jako bych se bez možnosti psaných poznámek točil v kruhu, jako bych nebyl schopen uvažovat dostatečně přímočaře.

Michal Hromek ovšem oproti běžným teroristům postrádá ideologický program, pochopitelně. Bez poznámek se mi pracuje těžko… vstanu a přecházím po pokoji… Chůze aspoň trochu pomáhá, myšlenky náhle přicházejí s větší jasností, razancí i rychlostí. Čím je terorista bez ideologického programu? Čím je třeba Frakce Rudé armády bez Komunistického manifestu nebo al-Káida bez koránu nebo třeba IRA či ETA bez nacionálního programu? Zůstává destruktivní síla, ovšem chybí program. Co nastupuje místo programu? Nic! Nemáme zde snad „bez programu“ náhle co do činění s běžnou kriminalitou? Běžná kriminalita?

Mé prsty až příliš snadno nahmataly žíly na spáncích. To není dobré — při takto úporném myšlenkovém vypětí mi hrozí, že se nevyhnu silným bolestem hlavy. Teď ale nedokážu přestat a uvažuji dál. S rukama na spáncích obcházím po místnosti a neubráním se tomu, abych chvíli formuloval myšlenky nahlas, tedy spíše šeptem. Přeci jen nemůžu riskovat, že by mě snad zaslechla manželka, která spí vedle v ložnici. Uvažujme v rozměrech úplně běžné kriminality. Jak bychom nejlépe ochránili banku před vyloupením? Dáme už předem lupičům na vědomí, že v bance nejsou uložené žádné cennosti. Banka je prázdná! Pokud to bude lupič s jistotou vědět předem, lze předpokládat, že se ani nepokusí ji vyloupit. To je dokonalá ochrana. Zamířím do koupelny, abych si chvíli smočil ruce v ledové vodě, a prsty si jemně masíruji teď už prudce pulzující žíly na spáncích. Nemusím šeptat — tekoucí voda mi umožňuje formulovat polohlasně… Michal Hromek nechce vykrást banku, chce zabít svou vlastní sestru. Jeho hlavní pohnutkou je nepochybně dědictví po otci. Pokud odstraní sestru, získá prostředky pro svou ubohou, bezúčelnou existenci. Banka je prázdná. Jak říct lupiči, že banka je prázdná? V tomto případě ovšem banka prázdná není. Dědictví — to je vlastně obsahem banky. Zabít inženýra Hromka dřív, než Michal Hromek zabije svou sestru, tedy mou ženu… Ne, tahle úvaha nikam nevede. Žíly na spáncích už jsou napumpované k prasknutí a blížící se hrozná migréna na sebe během okamžiku strhne tolik pozornosti, že už nebudu schopen v práci pokračovat. Ale ještě to nevzdám. Banka je prázdná, žádný lupič nepůjde vybrat prázdnou banku. Dědictví neexistuje. Ovšem…

VYDĚDIT! To je ono. To je řešení — pokud by inženýr Hromek svého syna vydědil, pak by ten holomek nezískal vůbec nic, ani kdyby svou sestru zabil.

</section>
