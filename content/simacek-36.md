---
title: "Podíval jsem se na Šárku, ona na mě a\_ani jeden jsme nevydali ani hlásku\\. Další zaklepání na dveře, tentokrát o\_něco silnější a\_hlasitější\\. Deset vteřin jsem uvažoval, jestli mám šanci se dál tvářit, že tu nikdo není, deset vteřin, než se ozvalo další zabušení\\. Pane Hromek, máte návštěvu, přijela za váma návštěva\_— ozval se za dveřmi můj soused Moravec\\. Šárka se potichu pochechtává s\_polštářem před obličejem\\. Otevírám potichu pusu, aby mohla odezírat: Co mám dělat? Dietní sestra krčí rameny, jako že neví\\. Pane Moravec, řekněte, že tu nejsem, návštěvy nepřijímám, zahulákám ke dveřím a\_Šárka zatím po špičkách cupitá za dveře, aby se schovala, a\_naznačuje, že mám jen pootevřít\\. No, já jsem nechtěl otevírat vůbec, nejsem zvědavej ani na Moravce, ani na návštěvu\\. Nemůžete prostě říct, že žádnou návštěvu nechci? říkám do škvíry ve dveřích\\. To nejde, já už jsem řekl, že jste určitě u\_sebe a\_že pro vás dojdu\\. Pan Moravec se ze všech sil snaží strčit mi hlavu do dveří\\. Tak dobře, hned jsem dole\\. Musím hlavu pana Moravce dlaní vytlačit ze dveří, abych mohl zavřít\\. Počkáš tady? Tohle vyřídím rychle, říkám, když vykouknu z\_okna a\_na příjezdové cestě vidím stát auto svého zetě\\. Dietní sestra přikývne a\_já běžím do vstupní haly pozdravit svou návštěvu\\. Tak copak jste mi přivezl? Máte pro mě aspoň nějakou čokoládu? Pan Šedý se koktavě omlouvá\\. Víte, když jedete na návštěvu do domova důchodců, bývá zvykem přivézt nějaké sladkosti, pokud možno domácí buchty a\_možná i\_láhev vína\\. Bonboniéra nebo čokoláda se tady považuje za zdvořilostní minimum\\. K\_nikomu si netroufne dorazit návštěva bez čokolády a\_bez ohlášení\\. Já jsem volal, zkoušel jsem vám opakovaně volat\\. Aha, vážně? Je možný, že bych to neslyšel? Tak už mě nezdržujte a\_řekněte mi, proč jste tady\\. Aha, takže zeť mi přijel říct, že můj syn sundal ze zdí pár zarámovaných grafik a\_akvarelů, které visely v\_pokoji ještě po mém otci\\. A\_než mi tohle sdělil, zabralo mu to skoro deset minut\\. K\_tomu, aby mi řekl, že obrazy už nevisí na zdi, ale leží na zemi v\_předsíni, potřeboval souvislý desetiminutový monolog\\. Kupodivu mě to ani nerozesmálo\\. Nejspíš si tyhle absurdní okamžiky nějak neumím užít\\. Když jsem s\_ním mluvil naposledy, snažil se mě přesvědčit, že můj syn je narkoman\\. To v\_sobě mělo aspoň nějaký vtip, ale dnes mi přijel říct, že sundal ze zdi obrázky\\. Zcela vážně ho pozoruju a\_mlčím\\. Má to ten člověk vůbec v\_hlavě v\_pořádku? No, víte, Michal sundal ty obrazy kvůli akustice, vadily mu ty skleněné plochy na stěnách\\. Co? Jaké akustice? Ano, akustika studuje způsob vzniku a\_šíření zvuku\\. Mimo jiné se zabývá odrazem zvukových vln a\_jejich pohlcováním různými materiály\\. Sklo zvukové vlny odráží a\_nepohlcuje, proto je to pro potřeby poslechu hudby v\_místnosti nejhorší možný materiál\\. Ale já jsem měl v\_úmyslu zabývat se naší sbírkou vedut, uspořádat její katalog\\. Aha, „naše“ sbírka, takže spolu zřejmě sdílíme sbírku\\. Naše sbírka, naše město, naše planeta\\. Co všechno ještě asi spolu sdílíme s\_tímhle člověkem? Naštěstí neřekl naše Sylva\\. V\_této chvíli bude asi nejrozumnější, když zatím všechny veduty vyfotografujete a\_uděláte soupis\\. Kromě těch zarámovaných byste měl rozhodně zdokumentovat taky ty, co jsou v\_deskách, Sylva vám ukáže, kde jsou\\. Já samozřejmě vím, kde jsou\_— takže vy myslíte zdokumentovat? Jistěže ví, kde jsou, už prošmejdil celý dům, ví líp než já, kde co mám\\. Upřímně řečeno si myslím, že pokud to neuděláte vy, tak to neudělá nikdo\\."
contentType: prose
---

<section>

pan otec

Právě kolem nás prošla dietní sestra Šárka, takže nepočkala, má na sobě kabát, jde ven, usmívá se na nás a zdraví: Dobrý večer, pane inženýre. Dobrý večer, paní Zimková. Jistě, trávím tady večer s tím šaškem, takže jsem nemohl čekat, že bude sedět u mě v pokoji a koukat do zdi.

No, takže děkuju za návštěvu, pane Šedý, já půjdu do pokoje, už začínám být trochu unavený, to víte, věk. Nenechal mě odejít, prý potřebuje probrat ještě něco velmi důležitého. Týká se to mé dcery. Sylva prý zvažuje, že by začala chodit do práce, to je ale vyloučeno vzhledem k jejímu stavu. Jejímu stavu? Vzhledem k jejímu zdravotnímu stavu by to bylo velmi nerozumné. Aha, zdravotnímu stavu, takže nebudu dědeček, aspoň malá úleva. Má přeci jen jednu ledvinu, že, pokračuje Šedý dramaticky. No a co, jedna ledvina funguje stejně jako dvě ledviny, na tom nic není. Začal mi obšírně přednášet o stadiích renálního selhání, množství kreatininu… Počkejte, kdyby měla Sylva nějaké potíže, asi by mi o nich řekla, ne? Teda já aspoň doufám, že by mi o nich řekla. Představa, že moje dcera je nemocná, nesvěří se mi a sdílí svoje problémy s tímhle člověkem, mně nepřipadá uvěřitelná. Takže se můžu spolehnout, že jí domluvíte? Musíme jí společně vysvětlit, že tenhle stav by se neměl brát na lehkou váhu, uzavřel zeť svou přednášku. Ne! Je dospělá a já jí rozhodně nemíním nijak domlouvat. A už si opravdu půjdu lehnout.

Dveře mého pokoje zatarasil pan Moravec. Kdo to byl? To nebyl váš syn, že ne? Ne, to nebyl, pane Moravče. To vážně ne. A kdo to teda byl? Stařík ve flanelové košili zastrčené v modrých teplákách se zapřel o zárubeň dveří a nehodlá mě pustit dál, dokud neukojím jeho dětinskou zvědavost. Tohle s lidmi dělá nuda zdejšího pobytu, nebo to má pan Moravec odjakživa? To byl účetní. Plácl jsem první věc, která mě napadla, zeť vypadá nejspíš trochu jako účetní, tohle by mi mohlo zajistit vstup do pokoje. Účetní vašeho syna. Ano, přesně tak, účetní mého syna — contador. Contador? hlesl pan Moravec a vytřeštil oči. To je účetní španělsky? V Brazílii se mluví španělsky. Ne, mluví se tam portugalsky, je to portugalsky. I když španělsky vlastně nejspíš taky. Svaly pana Moravce náhle povolily a já jsem lehce odstrčil jeho ruku ze dveří. Contador, to je něco jako consigliere, že? Viděl jsem to ve filmu. Ano, něco takového, pane Moravče, něco takového.

Rozhovor s mým zetěm člověka unaví víc než dvouhodinová přednáška o výrobě vatelínových panenek nebo potížích s prostatou. Marně si snažím vzpomenout, jestli mi Sylva někdy zatajovala svoje problémy. Že by třeba zapírala, že má chřipku, a trvala na tom, že chce do školy. Nic takového si vážně nevybavuju. Pravda ale je, že se nikdy příliš nesvěřovala. Teda aspoň mně se nikdy nesvěřovala, a teď, když má problémy, tak je nejspíš sdílí raději s ním než se mnou. Čím jsem tohle asi způsobil? Nejsem sakra přece někdo, za kým nemůže přijít vlastní dcera, když má potíže. Beru do ruky mobil a pár minut bojuju s nutkáním jí zavolat. Je mi jasné, že to v této chvíli není dobrý nápad. Jestli mi o tom z nějakého důvodu neřekla a já jí teď zavolám a budu hned vyzvídat, nejspíš se uzavře už úplně. Po pár minutách zírání na displej mobilu navolím v adresáři Michala a zmáčknu vytáčení.

</section>
