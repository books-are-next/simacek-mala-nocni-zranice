---
contentType: prose
---

<section>

pan syn

Odpoledne jsem se sbalil, abych to nemusel honit nad ránem, a teď tu a tam koukám na hodinky, jestli už je doba na tatarák. Podle zdejšího všeobecně přijímanýho rozvrhu je zrovna čas něco mezi odpoledním oranžovým aperolem a večerním tatarákem. Ani odpoledne, ani večer. Je tma, po horách už asi nikdo nechodí, lyžařský lanovky jsou dávno vypnutý a mně není úplně jasný, co se jako má touhle dobou dělat? Tahle doba mezi, časová díra mezi stmíváním a večeří, tady asi nejspíš nikoho moc nesere, každej to do večeře nějak snadno překlepe. Jenomže já jsem v trochu jiný situaci — je to můj poslední večer a nechce se mi to jen tak prokoukat do stropu. Jestli chci večer sedět v podniku, kde pracuje Lucia, tak je jasný, že tam zatím nemůžu, od půl osmý do zavíračky o půlnoci bude podle mě tak akorát na hraně. Přijít tam už teď, tak budu vypadat jako úplnej magor. Na ulici mi trochu dojde, k čemu je tenhle čas určenej, teď se asi podle všeho nakupuje. Lidi s břichem nalitým oranžovou vodou a nacpaným burákama začínají v houfech pobíhat s taškama od obchodu k obchodu. Dávají si hodinku pohybu na slehnutí. Takže se asi přizpůsobím, jasně že nebudu pobíhat mezi obchodama; jednak nevím, co bych kupoval, pak už taky nemám moc peněz a asi bych na tenhle ruch ani neměl nervy. Ale trocha pohybu na slehnutí před večeří není špatnej nápad, takže se procpu davem nakupovatelů a zahnu k místnímu parčíku a pak v pravidelným tempu obcházím kolem dokola jezírko — třikrát po směru hodinovejch ručiček, třikrát v protisměru. Mám dojem, že pár lidí se psama na vodítku to tady dělá úplně stejně jako já. S každým dalším kolečkem kolem jezírka jsem pevněji rozhodnutej se sem vrátit a společně s Lucií dát přímej tvrdej zásah zdejšímu gastronomickýmu byznysu. No, a není úplně vyloučený, že tu a tam, abych dámě udělal radost, s ní absolvuju nějakou příšernou túru na sněžnicích, takže kolečka kolem parku beru jako začátek kondiční přípravy. Tak, a mám vytráveno, jsem příjemně unavenej, mám prokysličený plíce a je půl osmý — zdejší oficiální začátek večera. Nakupující dav z hlavní ulice zmizel, obchody zavírají a lidi se tu a tam začínají trousit do hospod.

Ahoj Lucie, dám si pivko na začátek a jídelní lístek. Jasně že vím, co si dám. Svůj první pobyt tady musím zarámovat z obou stran tatarákem, to je jasný, ale protože tu dnes chci sedět až do zavíračky a počkat, až bude Lucka odcházet, můžu tomu dát trochu čas. Lucia je zpátky s lístkem. Hele, já vím, co si dám, já jsem si o ten lístek řekl jenom tak. Dám si tataráka, víš. Hrozně se mi minule líbil celej ten výstup s vozíkem a jak jsi lžícema dělala ty bochánky. No dobre, tak o dvadsať minút som naspäť s tým vozíkom. Taky s ní potřebuju trochu probrat ten společnej podnik, žejo, no a právě tatarák ji prostě nejdýl zdrží u mýho stolu. Vlastně, společnej podnik bysme mohli klidně probírat i v noci, až zavře, ale to trochu doufám, že by mohl bejt i nějakej sex. Takže pokud má člověk jednu noc a chce plánovat podnikatelskou budoucnost a zároveň v ideálním případě i skončit v posteli s obchodní partnerkou, musí bejt mistr časovýho rozvrhu. Tomuhle se říká efektivní time management — u přípravy tataráku se proberou ty organizační záležitosti, jemně se to doladí u podávání dalšího pivka nebo kávy po večeři, a až tady zavřou, půjde už obchod stranou a čeká nás romantická noc. Sakra, neměl jsem koupit nějakou svíčku nebo něco takovýho? To je jedno, nekoupil jsem ji, ona by se do toho jejího pokojíku už stejně nikam nevešla.

Pozri, čo som ti k tomu pridala. Cesnak. Lucia přijela s vozíkem a všema miskama a oproti mýmu prvnímu večeru je tam navíc i talíř s opečenejma toustama a stroužkem česneku. Ale moc to s tým cesnakom neprežeň, nech úplne neprebiješ celú moju snahu. To bych neudělal, dám si to bez česneku. Správne, pochválila mě Lucia a začala míchat maso. Hele, všimla sis, že tady odpoledne nikde nemají žádný jídlo, žejo? Jasné. No a my dva to změníme, hele, co bys řekla na společnej podnik — pivní speciality, podávaly by se celej den pro lidi, kteří mají na něco chuť taky mezi obědem a večeří. No neviem, či to je dobrý nápad. Jasně že to je dobrej nápad. Hele, na rohu, jak jsou ty boty, je volnej obchod, uděláme si tam spolu takovej malej pivní bar pro fajnšmekry. Ty nejlepší piva z celý Evropy, teda hlavně od nás. Povedeme to spolu. Rozdělíme si recepty, co kdo bude vařit. Jinak já bych měl výčep a ty obsluhu, co? Moc popúšťaš uzdu fantázii, chceš do toho worchestrovú omáčku? Jo, jasně že chci. Určitě už tě napadlo mít vlastní podnik, ne? Tady by to bylo ideální. Asi nie, veď som ti hovorila, že mám doma malého. Chodím sem, aby som si trochu zarobila, a potom som s ním. Jasně, dítě, mluvila o tom, no ale to není problém. To ale není problém, ne? Tak ho vezmeš s sebou? A kto by ho strážil? No, já nevím, kdo ho hlídá teď? Teraz je u mojej mamy, má to ako také malé prázdniny. Aha, tak já nevím, tak sem třeba vezmeš i svou mámu, no. Tak hotovo, dobrú chuť a neprežeň to s tým cesnakom. Lucia mi poslala vzduchem pusu a odkráčela i s vozíkem. Teď jsem si uvědomil, že jsem jí vlastně řekl, aby si sem k našemu společnýmu podniku přivezla tchyni. To jsem možná trochu uspěchal. To se časem nějak vyřeší, zatím se na těchhle detailech nebudu zasekávat. Přivoním si k masu… Dám si to bez česneku.

Venku je kosa a tma, sedím v autobusu zatím sám, postupně teprve budeme v okolí nabírat lyžaře a pak mě čeká příšerná celodenní cesta. Strčil jsem si do uší bílý sluchátka, jaký se dávají zadarmo k mobilu, a trochu se třepu. Sluchátka úplně nesnáším a taky nesnáším blbý empétrojkový chrchlání. Ale to už je teď jedno. Dostal jsem totiž špatnej vkus. Jak se to stane, že člověk dostane špatnej vkus — myslím špatnej vkus konkrétně na muziku? Když jsem byl kluk, tak jsem si myslel, že špatnej vkus je něco, co mají kokoti, a neřešil jsem, jak se to tak přihodí. Když je prostě někdo kokot, projeví se to mimochodem taky tím, že má blbej vkus a hotovo. Ale teď jsem na to asi přišel, špatnej vkus člověk prostě chytí jako virus, při oslabeným organismu. Stačí trocha únavy, nějaký emocionální vypětí, je zima, člověk se třeba pořádně nenají nebo nevyspí a hotovo. Ve sluchátkách mi už potřetí hraje Aerosmith — „I Don’t Wanna Miss a Thing“, cajdák tak příšernej, že by se za něj nemusela stydět ani Celine Dion. Bůhví jestli to nakonec není od Celine Dion převzatý.

Don’t want to close my eyes

I don’t want to fall asleep

Cause I’d miss you baby

And I don’t want to miss a thing

Celej organismus už mám prožranej špatným vkusem, ale někde v morku kostí mi ještě zůstávají poslední zbytku studu, takže se ovládnu, abych si nezačal broukat nahlas…

I just want to stay with you

in this moment forever, forever and ever

Včera jsem vypil asi tak osm káv a čekal, až zavřou hospodu, abych doprovodil Lucii do jejího kumbálu, mezitím jsem si na ubrousky začal sestavovat první verze menu pro náš společnej podnik. Ale už jsem jí to ani nestačil ukázat. Když se osprchovala a trochu se napila, všiml jsem si, že začíná za stolem usínat, zatímco já jí povídám, že hamburger vůbec není špatnej nápad, že totiž nemyslím nějakej sráč z McDonaldu, ale opravdovej, poctivej hamburger… Povídá mi, že tady hamburgery nikdo nejí, a v půlce věty najednou usne. Nemyslel jsem si, že je to možný, ale asi se opravdu dá usnout, i když člověk mluví. Měla za sebou šestnáct hodin v práci, dlouhej den, jakej musí odkroutit dvakrát týdně. Pomohl jsem jí do postele, přikryl ji a oblečenej se jen tak natáhl vedle ní. Položila mi hlavu na rameno, a jak oddychovala, začal jsem nosem lehce nasávat vzduch z jejího dechu. Po tolika kávách se mi ani nechtělo spát, jenom jsem dával pozor, abych se nepohnul a nebudil ji. Jak mi postupně odumírala ruka a rameno, na kterým mi ležela, začal jsem si tu bolest nějak užívat, bylo mi příjemný, že se nehejbu a ruka mi víc a víc tuhne. Nechci zavřít oči… Nechci usnout… Protože by se mi po Tobě stýskalo… Proboha, mně se najednou v hlavě sám od sebe začíná odříkávat text od Aerosmith. Ležím u tebe a cítím tlukot tvého srdce. Zajímá mě, o čem sníš… Já jen chci zůstat s tebou. A najednou už se mi v hlavě naplno rozezní Aerosmith: „I Don’t Wanna Miss a Thing“. Není to tak, že by to hráli v rádiu a mně to nějak uvízlo nebo že bych to zaslechl třeba během dne, to by se dalo ještě nějak ustát, ale ne — prostě to přišlo samo. Takhle se to stane, člověk prostě chytne blbej vkus.

Lying close to you feeling your heart beating

And I’m wondering what you’re dreaming

Wondering if it’s me you’re seeing

Then I kiss your eyes

And thank God we’re together

I just want to stay with you

in this moment forever, forever and ever

</section>
