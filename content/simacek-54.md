---
title: "Plánování je vědomá lidská činnost, jejímž účelem je „stavět mosty“ mezi tím, kde jsme, a\_tím, kam se chceme dostat\\. Každý dospělý a\_zdravý člověk si po ranním procitnutí promítne ve svém vědomí, jaké má pro nadcházející den před sebou povinnosti a\_volnočasové aktivity, co chce činit\\. Stanoví si úkoly, které míní během dne splnit, uspořádá si tyto úkoly podle priorit, ujasní si potřebu a\_způsob zabezpečení zdrojů nezbytných pro řešení úkolů a\_sestaví si denní harmonogram, podle kterého se bude jednotlivým úkolům věnovat\\. Jinými slovy plánuje a\_sestavuje osobní denní plán\\. Každé ráno si i\_já sestavuji svůj osobní denní plán, každé ráno takříkajíc stavím mosty mezi tím, kde jsem, a\_tím, kam se chci dostat\\."
contentType: prose
---

<section>

pan šedý

Dnešní den ale není ani trochu jako každý jiný den. Kdybych snad řekl, že dnešní den není „normální“, byl by to možná cynicky duchaplný eufemismus. Ale dnes nemám ani pomyšlení na nějaké duchaplné eufemismy. Když jsem se dnes ráno probudil, moje první kroky přirozeně směřovaly na toaletu. Jenže dnes ležela na podlaze toalety moje manželka. Spala a objímala záchodovou mísu. Když jsem ucítil nakyslý zápach zvratků a uviděl svou ženu, jak leží stočená do klubíčka kolem bílé záchodové mísy, pokusil jsem se racionálně a rychle vyhodnotit plán pro nejbližší okamžiky. Zavolat sanitku, pak zatřást s manželkou… Jenomže taky bych se potřeboval vymočit, že? Proto jsem přišel, že? Nemůžu ovšem volat sanitku a zároveň močit, vydržím to ale, než se dovolám na záchrannou službu? Měl bych manželku přenést do ložnice, než přijede záchranka, nebo s ní nemám hýbat? Rozhodl jsem se nejdříve s manželkou zatřást. Co je s tebou? Nic, jsem v pořádku. Zavři, prosím tě, zamumlala nezřetelně. Cože? Zavři sakra, jde sem zima. Sylva Šedá, moje žena, nejenže odmítla přivolání záchranné služby, ona také odmítla vstát ze země, dokonce se odmítla pustit záchodové mísy. Když jsem se pokusil zvednout ji ze země, zatnula křečovitě ruce do mísy a velmi nezdvořile a hrubě mě požádala, abych na ni nesahal a přinesl jí deku. Odešel jsem do koupelny, přistoupil k umyvadlu a pustil proud studené vody… okolnosti mne přinutily močit do umyvadla. Na holení nemám ani pomyšlení a nemám nejmenší představu o svém osobním denním plánu.

Po několika minutách manželka toaletu opustila, bez jakéhokoli vysvětlení šla rovnou do ložnice, lehla si do postele a usnula. Neprobudilo ji ani opakované bouchnutí dvířek od skříně, ani dveří od ložnice a nakonec zřejmě ani bouchnutí domovních dveří.

V průběhu dne se mi alespoň částečně vrátila schopnost uvědomělé činnosti, a tedy i schopnost plánování. Na večer jsem si naplánoval jedinou věc — důkladný rozhovor s manželkou; nejdřív si nechám vysvětlit situaci z dnešního rána a pak se společně pokusíme o vnitřní audit našeho manželství. Vnitřní audit je ve své podstatě analýzou vnitřního prostředí a vyžaduje nestranný pohled jeho zpracovatelů a samozřejmě také ochotu a otevřený přístup. Postoj Sylvy Šedé ovšem, alespoň pro dnešek, zpracování vnitřního auditu zcela znemožnil. Každý má právo se občas opít, a dál už se o tom nechci bavit, odbyla neurvale moji výzvu k vnitřnímu auditu. Che. Právo? Tedy o tom bych si dovolil pochybovat, že listina základních práv a svobod snad obsahuje cosi jako „právo se opít“. A ani žádný jiný základní právní dokument nic takového zřejmě neobsahuje. Che. Zřejmě, che. Můj sarkastický humor ovšem manželku ke vstřícnějšímu a otevřenějšímu přístupu nepohnul. Nepohnul ji zřejmě vůbec k ničemu. Po tomto krátkém rozhovoru téměř okamžitě usnula. Nevím, zdali si uvědomila to co já — totiž že vzhledem k jejímu zdravotnímu stavu znamená taková nezřízená pitka vlastně pokus o sebevraždu.

</section>
