---
title: "Tak nevím, jestli večírek může bejt ve třech\\. Tři jsou nejspíš na večírek málo, ale nakonec přišli jenom Skrček s\_Vlasákem\\. Za těch sedmnáct let od gymplu se asi nějak projeví ty rozdílný zájmy nebo co\\. Nebo je to tím, že jsem se nestihl tak rychle zkalit\\. Sedím na zídce před domem, koukám na kluky a\_nějak se nemůžu zapojit\\. Skrček řve: Vzhůru Brno! Pak oba: Vzhůru Brno! Pak zase Skrček: Brno, Kometa! A\_oba zase: Brno, Kometa! Dal jsem tak čtyři pět piv a\_pár utopenců, ale kluci to hrnuli pod tlakem, takže jsem tady zůstal sám střízlivej\\. Vlasák mluvil skoro celej večer o\_tom, že matikářka jeho syna je kráva a\_že počká, až syn skončí základku, a\_pak půjde a\_rozbije jí hubu\\. To teda vymyslel někdy kolem desátý hodiny, kdy už měl docela slušně naloženo, pivo míchal s\_koňakem, kterej přinesl Skrček\\. Já nejsem proti tomu tu a\_tam se hezky zřezat, ale proč sakra takhle rychle? Skrček se s\_pivem a\_utopencema vlastně ani neobtěžoval, začal hned s\_tím koňakem, prej musíme oslavit jeho rozvod\\. Ale slavil tak nějak sám, v\_půlce flašky mi začal ukazovat, jak chytne starou pod krkem a\_jak ji přidusí, když do toho nepřestane zatahovat jejich dceru\\. Teda podle něj je hlavní problém jeho rozvodu v\_tom, že stará proti němu popouzí dceru\\. A\_v\_půlce láhve ji chtěl pořád víc a\_víc chytit pod krkem a\_pořádně přimáčknout ke zdi\\. Jenomže jeho žena tu nebyla, takže se to rozhodl předvádět na mně, co pět minut vstal, chytil mě pod krkem a\_syčel na mě, ať z\_toho holku vynechám, jinak se nebudu stačit divit\\. Pokaždý jsem ho pak musel chytit za ucho a\_zakroutit mu s\_ním, pak se omlouval, ale za pět minut to zkusil znovu\\. Trochu se uklidnil, až když mu došel koňak a\_musel přejít na pivo\\. No a\_kolem dvanáctý jsem je vystrkal před barák, protože jsem dostal strach, že mi to tady poblejou\\. Tak teď sedím na zídce, koukám, jak oba naráz lezou na střechu švagrovy káry a\_řvou: Vzhůru Brno! Najednou už oba stojí na střeše, což je v\_jejich stavu vlastně celkem obstojnej sportovní výkon\\. Skrček si nacpal před pusu dlaně a\_fouká do nich jako do trumpety, vydává kvílivý zvuky, který falešně připomínají Ódu na radost\\. A\_pak oba spustí:"
contentType: prose
---

<section>

pan syn

Halou temně bubny duní,

stoupá píseň houpavá,

cesta zpátky na výsluní,

bývá často zdlouhavá.

Navzdor všem, co se nám smáli,

klíčí sláva stoletá,

vzhůru modrobílé šály,

vzhůru Brno Kometa!

Pak řvou na mě: Povstaň, kdo jsi komeťák. Najednou Vlasák koukne na náš dům a říká polohlasně Skrčkovi: Pičo, tam je mistr Bean, ve vokně je mistr Bean, čumí na nás. Vlasák dělá vedoucího v Hornbachu a Skrček, kterej je jinak JUDr. Skrčený, má nějakou účetní firmu nebo co. Prej se tak pět let neviděli, ale najednou je jasný, že mezi nima na okamžik vzniklo nějaký speciální spojení. Tajemný pouto, který já nevidím, asi proto, že jsem nepovstal, protože nejsem komeťák. Ani jeden nic neřekl, ale úplně synchronizovaně se otočili zády k sobě, rozepnuli poklopce a začali švagrovi chcát na auto, Vlasák na přední sklo, Skrček na zadní. Tak to je obdivuhodný, tohle mají secvičený hezky. A já na ně koukám a nějak si s nima připadám sám. Jsem sám na svým vlastním večírku.

</section>
