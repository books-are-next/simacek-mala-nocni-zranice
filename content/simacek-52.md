---
contentType: prose
---

<section>

pan otec

„kde jsi? vysvetlis mi kam jsi zmizel!“ Když mi na telefonu zacinká nová SMS zpráva, dál se snažím dívat na svou dceru na protější straně stolu. Hledí na mě trochu tázavě, ale neřekne nic. Pár vteřin si okusuju horní ret, ale taky neřeknu nic. Jen mi bleskne hlavou, jak bych se asi znovu zamotal do vysvětlování toho, kdo mi píše, jak zpráva v mém mobilu souvisí s podvečerním výletem k domu dietní sestry Šárky, a dál mlčím. Myslím, že ti přišla zpráva, tati, poznamenala Sylva úplně nenuceně a ještě se u toho zlehka usmála. Nasucho polknu a najednou mě napadne, že to přece nedává smysl. Celá tahle situace nedává smysl. Rozčílily mě Šárčiny manželské problémy a já jsem hned zavolal Sylvu. Jistě, protože nemám nikoho jiného s autem, to dává smysl. Ale myslel jsem si, že nejspíš jedu nafackovat Šárčinu buranskému manželovi a místo toho sedím v kavárně se Sylvou. Nic neříkám, ale moje ruka nějak automaticky dopadne na stůl a lehce chytí ruku mé dcery, držím ji za ruku a dojde mi, že moje náhlé nutkání okamžitě zachraňovat Šárku před jejím manželem nejspíš bylo jen nějakým nevědomým výrazem potřeby zachránit Sylvu. Mně nejspíš vůbec nešlo o Šárku, chtěl jsem zachránit Sylvu před tím jejím idiotem a podvědomě jsem nějak…. Tak moment, jak podvědomě, co to jako dělám? Tohle má být co, to najednou začnu provádět nějakou sebepsychoanalýzu nebo co? Existuje vůbec něco jako sebepsychoanalýza? Jestli ano, tak je to určitě něco, co já rozhodně neprovádím. Tati, přišla ti esemeska, připomněla mi znovu Sylva a milosrdně ukončila trapnost mého strnulého zírání na ni. Nojo, já vím. To není důležitý, chtěl jsem tě vidět, víš? Tati, asi bys měl odpovědět, ne? Nebo si třeba zavolat? Já si odskočím, zatím si to vyřiď, ano? Sylva jemně uvolnila ruku, kterou jí už půl minuty držím, usmála se a odešla na záchod. Elegantní způsob, jakým mi dala prostor vyřídit si nepochybně podezřelou zprávu, mě ohromila. Je jasné, že tahle zpráva musela působit podezřele, normálně mi skoro nikdo večer textové zprávy nepíše. Možná vlastně sama o sobě by nejspíš podezřelá nebyla, podezřelou jsem ji udělal až já tím, jak strnule jsem na ni nereagoval. Způsoby mé dcery jsou dokonale taktní a já naprosto nemám zdání, kde je mohla získat. Po mně je rozhodně nemá. Nemá je ani po své matce, ta by se určitě úplně bezelstně a s upřímnou zvědavostí zeptala, kdo mi píše. Aspoň tak nějak si to představuju, mobily a textové zprávy tehdy neexistovaly, ale ona by určitě udělala něco takového.

Vytočím číslo mobilu dietní sestry Šárky. No, to jsem já. Já se omlouvám. Jen jsem si zajel do Brna. S dcerou, víš… No, vrátím se zítra. Dnes už se vracet nebudu. Jestli teda něco nepotřebuješ… Nepotřebuješ. Tak jo, tak ahoj. Po tomhle krátkém hovoru mi zůstala v puse lehká pachuť, Šárka na moje vysvětlení sice vlastně nic neřekla, ale nejsem si jistý, jestli tím můžeme tuhle věc považovat za uzavřenou. Neřekla totiž vlastně vůbec nic. Žádné — aha, no dobře, tak se dobře bav. Nic. Okamžitě mě napadlo, že bych mohl divný pocit po tomhle rozhovoru přerazit skleničkou. Jistě nepatřím k lidem, kteří potřebují alkohol k zahánění rozpačitosti, ale trochu bych se napít mohl. Takhle večer už si další kávu dát nemůžu a zvedat se mi ještě nechce. Něco si dáme, oznámím Sylvě, která se právě vrátila. Okamžitě jsem zamítl dceřin návrh na ovocný čaj a po rychlé konzultaci se servírkou jsem zamítl i dvakrát dvě deci rozlévaného vína. Vybral jsem láhev — rulandské šedé, pozdní sběr.

</section>
