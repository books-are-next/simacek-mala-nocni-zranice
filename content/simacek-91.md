---
title: "Na stěnu nad svým psacím stolem jsem rýsováčkem připevnil fotografii a\_prohlížím si šedovlasého chlapíka s\_knírkem, který se z\_fotky trochu smutně usmívá\\. Na svůj věk nevypadá zase tak špatně, 24\\.\_listopadu\_bude mít narozeniny\_— bude mu čtyřiasedmdesát, takže je o\_pár let starší než já\\. Nejspíš asi vypadá o\_něco líp než já\\. Ten chlapík na fotce se jmenuje Peter Best a\_je to zakládající člen skupiny Beatles\\. Nejsem žádný rokenrolový fanoušek, nejsem ani znalec skupiny Beatles\\. Ještě včera jsem ani netušil, že po světě chodí někdo, kdo se jmenuje Peter Best\\. Tuhle fotku i\_s\_článkem mi dal Michal\\. Prý si to mám zařadit do své sbírky smolařů, podle Michala by to měl být absolutní vítěz v\_mé kolekci\\. Prý ho vyhodili ze skupiny jen pár dnů předtím, než se z\_Beatles stala nejslavnější hudební skupina všech dob\\. Tehdy to těžce nesl, a\_dokonce se pokusil i\_o\_sebevraždu\\. Možná to Michal vidí trochu jednoduše, tenhle Peter Best bude za pár dnů slavit čtyřiasedmdesáté narozeniny, zatímco Lennon je už pětatřicet let po smrti\\. V\_tom článku a\_rozhovoru působí Peter Best celkem spokojeně a\_smířeně\\. Podle mě se do mé sbírky nehodí, ale Michalovi to vysvětlovat nehodlám\\. Celá tahle sbírka je stejně nesmysl, nejspíš tu krabici papírů brzo vyhodím\\. Nebo ji asi vyhodím hned\\. Hlavně mi není jasné, jak je možné, že o\_ní ten pacholek vůbec ví\\. Nikdy jsem mu o\_své sbírce nevykládal\\. Musel se mi hrabat ve věcech\\."
contentType: prose
---

<section>

pan otec

Přestaň si hrát s výstřižkama a pojď ke stolu, řve na mě Michal z kuchyně. „Hrát si s výstřižkama“ — jak to se mnou vůbec mluví? Měl bych ho rovnou nakopat, jenomže nemůžu. Jsem po druhé operaci. Pokud člověk žije tolik let s protézou místo jedné nohy, může čekat, že si časem odrovná kyčel a koleno na druhé noze. Koncem léta mi měnili kyčel a teď koleno, takže jsem pár dnů na vozíku. A to jim zřejmě stačí. Jako smečka — stačí, aby vycítili sebemenší slabost, a najednou vám přerůstají přes hlavu. Oba, Michal i Sylva. Klidně mi vlezou do věcí a klidně se mnou jednají jako s nesvéprávným děckem. Sylva si vybudovala malou účetní firmu, většinu dne je v práci a nenechá si ode mě do ničeho mluvit. Michal každé dopoledne zmizí z domu a jede tramvají nakupovat na trh. Udělá oběd, pak celé odpoledne prospí a pak začne vařit večeři, aby byla hotová, než se vrátí Sylva. Jemu do ničeho ani mluvit nezkouším, nemělo by to smysl. Proč bych mu taky měl mluvit do vaření? Neposlouchá mě tu nikdo. Jestli si nepořídím aspoň psa, jsem v téhle smečce definitivně na posledním místě.

Z kuchyně voní rajská omáčka a plněné papriky. Tak dělejte, nebudu to ohřívat, myslím to vážně, ječí Michal. Sylva bez řečí chytí vozík a tlačí mě do kuchyně. Ještě se otočím a kouknu na fotografii Petera Besta, sice se neusmívá jako dalajlama, ale působí klidně. Rozhodně na něm není poznat, že se někdy před padesáti lety pokoušel o sebevraždu. To není zase tak špatný výsledek.

Všechno, je jak má být.

Michal mně i Sylvě kouká do talíře. Oba si dáváme pozor na to, abysme dojedli a nezapomněli mu to pochválit. Jinak nám udělá scénu. Už jsme si zvykli; ale ty papriky vůbec nejsou špatné.

Sylvo, prosím tě… Co kdybysme si k Vánocům koupili psa?

</section>
