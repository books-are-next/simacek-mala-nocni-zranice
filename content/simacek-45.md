---
title: "Klidně bych na to rovnou kejvnul, ale aby tohle nebyl ten nejblbější příklad falešnýho hrdinství\\. Totiž, bez rozmyslu se do něčeho zbrkle vrhnout, nekoukat nalevo napravo a\_běžet někde rovnou proti kulkám, tohle by prostě bylo falešný hrdinství\\. Já neříkám nebojovat nebo něco vzdávat, to ani náhodou\\. Ale s\_rozmyslem\\. Tak nějak v\_klidu a\_s\_rozvahou, prostě spíš v\_poloze ležícího střelce než jako kamikadze\\. Takovej dobrej snajpr toho dokáže mnohem víc než vymaštěnej kamikadze\\. Jestli do tohodle půjdu, tak s\_rozvahou, v\_klidu, v\_poloze ležícího střelce\\."
contentType: prose
---

<section>

pan syn

Tady mám brožurek jak nasranejch, ale nikde moc nepíšou o tom, co to obnáší, když by měl člověk jít rovnou pod kudlu a nechat si vyříznout ledvinu. Tady, třeba: „Nefrektomie je středně těžká operace a jako taková je prováděna v celkové anestezii. První pooperační dny by mohly být bolestivé, avšak pacient dostává dostatečné dávky léků na utišení bolesti, takže by žádnou bolest pociťovat neměl. Někteří dárci mají i několik týdnů po operaci nepříjemné pocity v operované oblasti.“ A tohle je všechno. Mě by zajímalo, jaký pocity by měl týpek, co tohle napsal, kdybych mu něco vyříznul. Aspoň by mně mohli na rovinu říct, jestli je to k přežití, a ne tyhle kydy. Normálně bych to probral se ségrou, řekl jí na férovku, že si klidně nechám vyříznout ledvinu, jestli to potřebuje. Ale taky bych jí na férovku řekl, že dva týdny v nemocnici možná vůbec nemusím přežít. Byl jsem v nemocnici akorát tři dny, když mi trhali mandle, a neměl jsem daleko k tomu, aby mě vynesli nohama napřed. Dva tejdny — tady to jasně píšou: „Pobyt v nemocnici obvykle trvá dva týdny.“ Ale prej s ní o tom zatím nemám mluvit, tak fakt nevím, s kým jiným bych o tom měl mluvit.

Udělám to prostě tak, že zajdu za doktorkou, proberu to s ní, a když mi slíbí, že je aspoň desetiprocentní šance, že to přežiju, tak je jasný, že na tu operaci půjdu. Až to teda bude nutný. Ale pro jistotu, čistě abych měl krytý záda, se taky potřebuju nachystat na možnost, že bych musel jít za ségrou a říct jí, že do toho nejdu. Jenže říct, že do toho nejdu, to by nejspíš bylo ještě horší než se nechat rozřezat bez narkózy.

</section>
