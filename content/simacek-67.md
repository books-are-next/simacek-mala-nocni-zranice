---
title: "Někdy, když jsem nervózní, tak se maličko začnu potit, tím se netajím, ví se to o\_mně a\_určitě v\_tom nejsem sám\\. Že jsem se trochu zapotil, než jsem si tady s\_Lucií odbyl takový to úvodní seznamování, to bylo, řekl bych, v\_rámci ještě běžný normy\\. No a\_teď se kvůli ní potím znova, a\_právě jsem z\_kategorie „opravdu se strašně moc potit“ přestoupil do kategorie „macerovat se ve vlastní šťávě“\\. Příšerně mě pálí oči, jak je mám pořád zalitý potem, utírat se už ani nemá smysl\\. Přes zamlžený sluneční brejle vůbec nic nevidím, ale když je sundám, tak mi slunce vypaluje díry do rohovky a\_vítr žene slanou vodu přímo do očí\\. Už hodinu se vláčím do příšernýho kopce na sněžnicích\\. Prvních deset minut jsem šel první, pak jsme šli chvilku vedle sebe, teď se snažím udržet za ní\\. Říkala, že to bude dopolední procházka, aby se protáhla před šichtou, a\_já jsem jí na to skočil\\. Kdybych nebyl úplně blbej, tak by mi došlo, že se nikdo nechodí procházet na sněžnicích proto, aby se protáhl předtím, než bude celej den chodit v\_práci\\. Jít se projít před chůzí je nesmysl, tohle není procházka, ale asi nějaká její rituální zkouška nebo co\\. Ona si testuje mou odolnost v\_extrémních podmínkách\\. Po hodině a\_půl už vystoupáme do takový výšky, že tam končí souvislej porost nebo co, právě jsme vylezli z\_lesa a\_já už toho mám fakt plný zuby\\. Na chvilku se zastavím, sundám si brejle a\_trochu si utřu oči šálou\\. Přede mnou je pohlednicový horský panoráma pod kýčovitě modrým nebem\\. Kolem dokola skály\_— šedý, modrý, cihlově hnědý a\_některý snad i\_červený\\. Existujou červený skály, nebo mám nějaký rudý fleky před očima? Hele, Lucie, počkej, vidíš to? Ten pohled? Pravdaže vidím, poznám to tu\\. To je asi najkrajší výhľad v\_okolí\\. Tak, to by asi bylo dobrý na chvilku zastavit a\_rozhlídnout se, ne? Aha, tak ne\\. Tak zastavit a\_rozhlížet se nechce, musíme stihnout poslední lanovku před polední pauzou, aby se dostala včas do práce\\. Tak se prostě budu tímhle výhledem kochat za chůze, než se mi zase zamlží brejle\\. Blbý je, že i\_když se koukám na všechny strany, tak nikde nevidím tu lanovku, ke který jdeme\\. Vidím klikatou cestu nahoru, která mizí mezi pestrobarevnejma skálama, ale nikde nevidím to místo, ke kterýmu máme dojít\\. Asi mě trochu přepadla hrůza, abych neztratil z\_dohledu aspoň Lucii, tak maličko přidám do kroku, i\_když jsem měl dojem, že to nebude fyzicky možný\\. Člověk přežije víc, než si myslí, a\_já jsem přežil další hodinu a\_půl výstupu, až jsme opravdu vyšplhali ke konečné lanovky a\_k\_horské chatě\\. Sesunul jsem se na lavici a\_Lucia mi s\_uspokojením sdělila, že máme ještě dvacet minut do polední pauzy, takže si stihneme dát kávu nebo pivko\\. Aha, takže jsem asi tuhle její rituální zkoušku zvládl dvacet minut před limitem\_— jsem fakt dobrej\\. Koukám kolem sebe a\_vidím, že je tady spousta lyžařů a\_všichni si z\_chaty nosí jídlo a\_pití sami\\. Zjevně je to nějaká samoobsluha\\. Sundávám si sněžnice a\_najednou se celej roztřesu, není to zimou, ale vysílením\\. Nevěděl jsem, že se člověk může rozklepat vysílením, ale může\\. Jestli to pak může přežít bez následků, to se teprve ukáže\\. Je mi jasný, že nemůžu vstát a\_že těch dvacet kroků někam k\_pultu v\_tý chatě bych už rozhodně nedošel\\. Zoufale se na ni podívám a\_ona asi pochopí\\. Tak ja nám po niečo skočím, dobre? Počkaj na mňa\\. Za chvíli je zpátky, s\_profesionální elegancí zvládá v\_jedný ruce dva šálky kávy a\_v\_druhý balenou vodu a\_dvě sklenice\\. Pomalu mi ustává hukot v\_hlavě a\_vypadá to, že budu schopnej i\_promluvit\\. Když to přineseš ty, je to mnohem lepší\\. No, to je jasné, každý je rád, keď mu niekto donesie jedlo alebo pitie priamo na stôl\\. O\_tom to celé je, moja práca a\_tak\\. Vieš čo, keď som chodila na učňovku, raz nám naša majsterka hovorila, že málokto to síce vie, ale každý chlap chce vlastne niečo medzi čašníčkou a\_svojou matkou\\. Vraj sa z\_toho robí veda, ale je to jednoduché\_— každý hľadá len kombináciu čašníčky a\_matky\\."
contentType: prose
---

<section>

pan syn

Usnul jsem na půlku odpoledne. Hned jak jsem se dobelhal od lanovky na pokoj, odpadl jsem a ani jsem si nestačil stáhnout mokrý, prosolený oblečení nebo vyzout boty. Probral jsem se někdy ve čtyři a vzpomněl si, že jsem vynechal oběd. Dohnat oběd je tady v kraji, jak se ukázalo, docela problém. Napochodoval jsem do podniku, kterej se bůhvíproč jmenuje francouzsky Le Roi. Poslala mě tam Lucia s tím, že si rozhodně musím dát studený telecí s tuňákovou omáčkou. Zní to možná divně, telecí s tuňákem, ale prej to nutně musím ochutnat. Jenomže bába v Le Roi se na mě dívá, jako bych spadl z Marsu — ťuká si na hodinky a vnucuje mi pizzu. Po chvilce mi došlo, že odpoledne mají akorát pizzu a žádný jiný jídlo vám prostě nedají. Takže jsem obešel celý město a je to všude stejný, spousta hospod, ale prostě v nich nemají jídlo. Jenom v poledne a večer, tohle je místo, kde se odpoledne zkrátka nejí. Pokud nechcete pizzu nebo pivo s burákama, není šance. Takže to řeším samoobsluhou, naberu si pár druhů salámu, slaninu, lahváče a vyprostím se z nejhoršího úplně podomácku. Sedím u malýho stolku ve svým pokoji a svačím rovnou z papíru a předkláním se, abych moc nenadrobil na koberec. Najednou mi nějaká vůně a chuť rozezní v hlavě tenkou strunku. Kdysi jsem četl nebo viděl ve filmu, jak nějaká ženská přičuchla k vanilce a nějak jí to rozehrálo vzpomínky na babičku, na to, jak byla malá holka a motala se někde u toho, když se peklo vánoční cukroví. Prostě se jí nějaká vůně nebo chuť propojila v paměti s něčím polozapomenutým. Tak něco podobnýho se mi stalo. Teda žádná vanilka, žádný Vánoce, žádná babička. Babičku jsem ani neměl. Sice to není vanilka, ale princip je stejnej. Tenhle salám mě normálně nakopnul někam o čtvrt století zpátky, on totiž chutná jako gothaj. Zapomenutá pochoutka z dětství, kterou jsem neměl nejmíň pětadvacet let. Sakra, okamžitě valím zpátky do samoobsluhy, nakupuju čtvrt kila mortadely — přerostlýho místního gothaje, pár krásnejch voňavejch cibulek a marně hledám ocet. Jak se sakra může asi tak říct ocet, anglicky si to nepamatuju a italsky to je pochopitelně úplně bez šance. Takže rychle vytočím ségru. Sylvo, jak se řekne italsky ocet? Sedíš někde u počítače, ne? Co? Aceto? Díky. Tak úplně normální ocet tu nějak nezvládají, ale vinnej ocet je vlastně v pohodě, měl by bejt spíš lepší než ten normální. Okamžitě mi došlo, že se o tenhle objev musím podělit s Lucií. Tohle je fantastická šance, jak jí oplatit večeři, kterou udělala ona, přenesu ji na kouzelným koberci na chvilku zpátky domů a do dětství. S nějakejma místníma specialitama ji tady dokáže oblbovat každej uzenáč, ale tohle jí tu neuvaří nikdo. Nějakou hodinku dvě testuju poměr vody a vinnýho octa a zvažuju co nejdokonalejší aranžování obřího gothaje s cibulkou na talíři. Podle mě už jsem to přivedl k dokonalosti a při nutným ochutnávání jsem nespotřeboval víc než nějakejch deset deka toho salámu. Takže mám připravený dvě dokonalý porce absolutně retrofantastický večeře. Trochu uklidím a zbývá mi ještě pár hodin, než bude končit v práci. Nevím, co se tak normálně dělá, když má člověk ještě asi tak tři hoďky času, než vyzvedne holku, kterou chce pozvat na večeři. Už vím, vykoupu se a umyju si vlasy.

Mimochodem, fakt je to pravda, co říkala Lucia? Že chlapi chcou něco mezi matkou a servírkou? Já bych neřekl, že mám nějakej oidipák nebo že bych chtěl někoho podobnýho, jako byla máma. Tak je fakt, že máma byla Slovenka, tak jako Lucia, ale tohle je čistě náhoda. Navíc máma byla z Popradu, to je úplně jiná část Slovenska. Tatry, to je něco úplně jinýho než Trenčín. No, a není myslím úplně nezbytný, aby holka byla servírka. Může bejt, proč ne, ale nezbytně nutný to není.

</section>
