---
title: "Samozřejmě jsem mohl očekávat, že to bude naprosto zbytečný rozhovor\\. Nového není nic a\_všichni se mají normálně\\. To je standardizovaná odpověď mého syna na cokoli\\. Nedělo se nic nového, ani když ho vyhazovali z\_další školy nebo zaměstnání\\. Měl se normálně, i\_když na něj podávali žaloby kvůli jeho půjčovně\\. Takže teď se nic nového neděje, jen bude trochu víc vařit, a\_Sylva se má taky normálně\\. Tak teď mi nezbývá než doufat, že moje dcera neumírá na akutní selhání ledviny a\_že si Michal v\_přízemí našeho domu neotevřel hostinec, aby se mohl trochu víc a\_trochu na úrovni věnovat vaření\\."
contentType: prose
---

<section>

pan otec

Další zaklepání na dveře. Proboha, kolik je hodin? Pane Moravče, já už usínám. Jsem pevně rozhodnutý se nepohnout, ani kdyby mi dědek chtěl vykopnout dveře. Tak já zase půjdu, řekla tiše dietní sestra, lehce pootevřela dveře a škvírou prostrčila láhev brandy a postavila ji na zem. Sakra, pojď dál, já myslel, že je to Moravec. Šárka Zimková má zřejmě záhadnou intuici. Tušila, co chci, ještě dřív, než jsem si to uvědomil já sám. Nejsem sice abstinent, ale abych si někde objednal třeba whisku, nebo si dokonce sám koupil láhev tvrdého alkoholu, to se mi nestalo už mnoho let. Vlastně jsem tvrdý alkohol nepil ani nepamatuju. Byl jsem přesvědčený, že právě teď nejvíc ze všeho chci koukat na koberec, nahřívat si záda o topení a možná usnout. Ale je jasné, že jsem se vlastně chtěl napít a ona mi to přání splnila dřív, než jsem na ně vůbec pomyslel. Když jsem tě viděla, jak tam sedíš s tím člověkem, prostě jsi vypadal jako někdo, kdo se potřebuje napít. Aha, takže to nebyla intuice, ale mimořádná pozorovací schopnost. Můj zeť umí být mimořádně únavný, má pro to něco jako zvláštní talent. Aha, řekla dietní sestra, nalila trochu na dno sklenice a sedla si naproti mně. Teď se sám divím, že jsem s ním celý ty roky vydržel bez pití. Pobyt v domově důchodců mě zřejmě kazí po všech stránkách. Nějaké problémy doma? zeptala se a lehce ťukla do dna mé sklenice svou vlastní. Normálně bych asi řekl, že se mi o tom nechce mluvit. Už jsem se nadechoval k nějaké podobné větě, ale s prvním lokem jsem najednou spustil o tom, jak můj zeť otravuje se sbírkou vedut, kterou bůhvíproč kdysi shromáždil můj otec. Jak mi celá ta sbírka leze na nervy, protože mi připomíná otcovu úpornost a snaživost; to, jak se pomocí podobných starých krámů pokoušel překrýt, že pocházel z malých poměrů. Myslel si, že když bude mít v domě desítku starých pohledů na Brno, tak přesvědčí sám sebe, že tomuhle městu snad on sám před nějakými osmi sty lety slavnostně uděloval městská práva. Šárka neříkala nic, jen mi trochu dolila a po druhé skleničce už ze mě pomalu lezla i moje hlavní starost. Dcera, která je asi nemocná, a nic mi neřekla. A já sám mám sice obavy o její zdraví, ale skoro stejně mě trápí to, že svoje problémy sdílí s člověkem, který je mi protivný od prvního okamžiku, co přišel do našeho domu. Někde ve mně hlodá pocit viny, jako bych jí ho snad sám vybral. Za něho opravdu nemůžu, ale za to, že Sylva má jen jednu ledvinu, můžu. Tohle je opravdu moje vina.

Ledviny jsou dvě, je to párový orgán, a když má člověk jen jednu ledvinu, symbolizuje to ztrátu. Ztrátu nejbližšího člověka. Nevěřícně jsem se na dietní sestru podíval. Co mi to tady proboha vykládá? Najednou spustila řeči jako ze sletu čarodějnic. Podle etikoterapie všechny problémy s ledvinami ukazují na problémy ve vztazích. Aha — takže etikoterapie. Sakra. Ledviny jsou dvě, co je to za kecy, taky nohy jsou dvě, uši jsou dvě, plíce… Proč zrovna ledviny? A i kdyby zrovna ledviny, to by si měl každej člověk, co přijde o dítě nebo o partnera nebo o někoho z rodičů, hned nechat vyříznout ledvinu, aby tahle pitomá teorie seděla? Nechci ji zbytečně urazit, ale popravdě mě tím docela zaskočila, dospělá ženská mi tu vykládá o nějaké etikoterapii. Co nejjemněji jí řeknu, že mi to prostě připadá jako úplná blbost. Víš co, tohle mi připadá jako úplná blbost. Není to úplná blbost, tohle nevzniklo někde v náboženské sektě, etikoterapii založil normální doktor, tady na Moravě. Prostě si všímal souvislostí mezi fyzickým zdravím a psychickým stavem lidí. Podle etikoterapie prostě ledviny symbolizují v lidském těle partnerství. Problémy s ledvinami má vždycky ten, kdo má potíže s partnerem. No, že bych byl ochotný věřit nějakým duchařským řečem, to ne. Ale s kým jiným by vlastně měla mít moje dcera nějaké problémy, když ne právě s partnerem?

</section>
