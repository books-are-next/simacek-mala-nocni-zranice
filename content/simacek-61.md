---
contentType: prose
---

<section>

pan syn

Všichni spolucestující se vytrousili po cestě dřív než já, autobus je postupně rozvážel po různejch místech v okolí, až jsem zůstal sám. A tehdy jsme začali stoupat nahoru, kolem silnice přibývalo sněhu a kvůli hroznýmu převýšení jsem začal zběsile polykat nasucho jako v letadle, aby mi nezalehly uši. Popravdě jsem už začínal mít trochu obavu, že mě vysadí někde v dokonale bílý pustině a ukáže mi, že támhle za hřebenem by měla bejt chatka. Ale ne, nakonec tady není úplně bílo, zima je asi jenom tak odporná jako třeba u nás a navíc je celkem slunečno.

Dokonce to vypadá, že se tady snad zas až tak moc nelyžuje a tu a tam se ukáže skoro záblesk civilizace, něco, co vypadá jako náměstíčko, hospody, kavárny a celkem dost lidí. A vesměs nevypadají jako nějací úplně šílení dobrodruzi. Zatím jsem tu viděl jen tak tři čtyři magory, jak podupávají u domu v lyžákách, jinak spíš celkem skoro normální lidi; převažujou čiperný šedesátnice v kožichu. Většina vysedává před hospodou na zahrádce, takže když postupně opadá ta úzkost z nadmořský výšky, sednu ke stolku a rozhodnu se otestovat, jestli tu pro mě přece jen není šance na přežití. Bír, lárdž, grós, říkám servírce a zkouším se tvářit úplně nenuceně. Hned napoprvé asi pochopila, pokývla hlavou a odběhla. No tak popravdě, já osobně mám o civilizovaným servírování piva trochu jinou představu, to je fakt. OK, že grós si přeloží jako čtyři deci, to mě nějak nepřekvapí, to jsem skoro čekal, ale talířek s olivama, jednu misku s burákama, pak ještě další s čipsama, pak stříbrnou krabici s ubrouskama… Tohle je trochu operetní způsob podávání piva. U ortodoxního pivaře by to třeba narazilo, ale já jsem šťastnej, že se pomocí čipsů a buráků dostanu aspoň trochu z toho hypoglykemickýho šoku po dvanácti hodinách bez jídla. Po druhým pivku a misce čipsů začal žaludek pracovat a ozval se opravdovej hlad, takže zběžně nakouknu taky do jídelního lístku. Na prvním místě tu stojí Tartare di Manzo, anglicky Steak Tartare. Já bych tady čekal pizzu nebo pečenýho kamzíka nebo nějakej ten debilní rozteklej sýr, co se v něm máčí bageta, to by se na horách dalo čekat. Ale tatarák? Nějak to ve mně probudilo cestovatelskou a objevitelskou zvědavost. Na tohle se připravím, převlíknu se, možná se na minutu natáhnu, abych si srovnal rozhrkaný záda z autobusu, možná se dokonce půjdu na pár minut projít po městečku, aby mi opravdu pořádně slehlo, a pak si zajdu na toho tataráka. Vzal jsem si účet, pro jistotu ho překontroloval, jestli mi nenapočítali ty buráky a čipsy a olivy a nevímco ještě. Tak ne, na účtu jsou dvě piva. Takže úplně nenápadně, až jakoby nezúčastněně zaplatím a snažím se tvářit jako chlapík, kterej nemá žádný postranní úmysly; nechci, aby na mně hned poznali, že sem za dvě hoďky vlítnu a dám si tataráka, to by totiž ztratilo tu objevitelskou autenticitu. Ten večerní tatarák prostě bude taková gastronomicko-kulturně-antropologická přepadovka.

Když jsem byl kluk, tatarák byl něco jako tajná lahůdka pro zasvěcený. V hospodách ho na lístku normálně nemívali, byl prostě jenom pro pár vyvolenejch, co vědí, jak si objednat. Člověk si dal pivko, pak vrátil obsluze jídelní lístek, do kterýho se ani nepodíval, a jenom stroze řekl: tataráka, klidně ho můžou namíchat sami. Prostě tak, úplně samozřejmě, jako byste přehlídli, že není napsanej na lístku. Tehdy byl asi nějakej zákaz kvůli tasemnicím, ale vědělo se o pár hospodách, kde ho měli, i když to nikde nezveřejňovali. Tenhle zákaz dělal z tataráku něco zvláštního, když si o něj člověk řekl, přidal se prostě ke kroužku zasvěcenců, ke kroužku blazeovanejch gurmánů, kteří velkoryse ignorovali nějaký směšný zdravotní rizika a zákazy hygienickejch byrokratů. My, jedlíci tataráků, jsme tvořili luxusní undergroundovej klub a zakusovali jsme se do topinek se syrovým masem s oprávněným pocitem nadřazenosti nad běžnejma hospodskejma zákazníkama, kteří do sebe rvali smažený sýry, párky nebo guláš. My jsme jedli tatarák a vyrovnat se nám mohli tak maximálně japonští drsňáci z jakuzy, kteří si objednávali smrtelně jedovatou rybu fugu. Tu v Japonsku dělá jen pár kuchařů, speciálně školenejch v přípravě, ale i tak tam každej rok na otravu touhle rybou pár lidí umře. Prej je to strašná smrt, ochrnou svaly a člověk se při plným vědomí dusí. Jedna taková ryba má prej dost jedu na smrtelnou otravu třiceti lidí. No a je možný, že jedna kráva má zase dost tasemnic pro třicet jedlíků. To nevím, ale bez jedu by fugu nejspíš nebyla tak oblíbená a tatarák úplně legálně napsanej na jídelním lístku by možná taky ztratil kousek svýho kouzla.

Fajn, takže je večer, tady mě máte. Říkám servírce o pivo a jídelní lístek. Italská holka je celkem šikovná; taková ta olivová pleť, typicky římský mandlový oči a navíc docela zakulacený boky i hrudník. To bude asi tím drsným horským podnebím, že se k těm mandlovejm italskejm rysům přidává trocha tý správný bytelnosti. Usrknu piva, dělám, že zvažuju objednávku, a potom úplně nevzrušeně říkám: Steak Tartar, please. Ona jen kejvne a zatváří se ještě víc samozřejmě a nenuceně než já. Nojo, je dobrá, prdelka. No, jenom běž, kočičko, a jestli mi přineseš nějakej olezlej karbenátek, tak už mě tu neuvidíte.

Tak tohle je vážně představení, za pět minut je holka zpátky s doprovodem, chlapík za ní tlačí celej pojízdnej stůl, pak se ukloní a zmizí, holka je u stolku sama, a kdyby na ni najednou začal svítit bodovej reflektor a ozvala se předehra ze Straussova Netopýra, tak by to tady nejspíš nikomu nepřišlo divný. Jestli to pivo byla opereta, tak potom nevím, co je tohle. Na místě si uváže bílou zástěru, stolek lehce postrčí před sebe a nadzvedne nerezovej deklík. Pod ním je slušnej bochánek na pohled hezky nasekaný svíčkový. Holka ho chvíli míchá dvěma lžícema, pak na mě koukne a říká: Si vuole tutto? Zmůžu se akorát na eee. Už je to tady; zase se začínám potit a nevím, kam koukat, aspoň sakra doufám, že jsem úplně nezrudl. Není mi jasný, na co se mě ptala, ale moje eee jí asi stačilo jako dostatečná odpověď, postupně bere ingredience z vyrovnaný řady malejch porcelánovejch misek a vmíchává do masa přísady — trochu krájenejch okurek, kapary, pažitku. Nádherně snědý prstíky vynikají na pozadí bílý zástěry a jejich pohyby jsou vážný a elegantní a z operety je najednou sólo na harfu, kde uměleckej vrchol představuje rozbití vejce. Všimnu si, že nemá nalakovaný nehty, nemá ani žádnej prstýnek, je to jen přirozená nádhera kultivovanýho pohybu, už zase cejtím na zádech další kapku potu, a tak maličko zvednu oči. Naštěstí má černou košili zapnutou až ke krku, dnes mě nikdo nemůže obvinit, že koukám servírce do výstřihu, ale stejně, úzká vypasovaná košile se nahoře rozšiřuje tak, že se mi před očima jako neon rozsvěcí nápis — 85 B. Jestli s tím nebude rychle hotová, tak určitě zrudnu. Holka se narovná, sáhne vedle sebe pro láhev koňaku, nakape trochu na maso a pokračuje v míchání. Nakonec ukáže na malou lahvičku worchestru a zeptá se — worchestr? Jo, prosím, worchestr, andílku, dám všechno za to, abych ti mohl pár kapek slíznout z prstíků. Yes, řeknu nahlas. Servírka znovu vezme do rukou dvě velký lžíce a ze sóla na harfu je najednou šavlovej tanec, pár rychlejch pohybů a ona z těch lžic vyskládá na bílej oválnej talíř tři naprosto stejný a tvarově naprosto dokonalý vajíčka z masa. Buon appetito, řekne a i bez poklony a závěrečnýho mohutnýho úderu na tympán je jasný, že představení skončilo. Servírka mi na stůl ještě položí misku s nějakým salátem, vypadá to jako polníček, asi s trochou vinnýho octa a balsamika, srovná si misky a lahvičky na pojízdnej stolek a chystá se opustit jeviště. Topinky, sakra, nejsou tu topinky, dojde mi najednou. Ona mi zmizí do zákulisí a já tu zůstanu bez topinek, kruci, jak se asi můžou říct topinky? Eee. Doprčic, ona fakt odchází… Jo!… Garlic bread, zařvu, roasted garlic bread. Tak asi to není úplně přesnej překlad, žejo, ale vzhledem k situaci jsem byl fakt pohotovej, někde hluboko mám asi zasutej kus jazykovýho talentu. Vy asi chcete topinky, že? promluví na mě servírka slovensky. Co? Eee. Vy mluvíte slovensky? Hej. Topinky nemáme, ale prinesiem vám toast. Do háje, to s tím worchestrem jsem neřekl nahlas, že ne? Že bych jí ho jako slízal… ale ne, když si to přehraju, tak mám dojem, že jsem asi neřekl vůbec nic, naštěstí. Dívám se na tři dokonale zaoblený bochánky tataráku před sebou a teprve teď mi vlastně dochází, že tam není hořčice a není tam ani kečup a není tam cibule. Teda vlastně je, ale úplně stopový množství. Trochu ochutnám. Sakra, to vlastně vůbec není dochucenej tatarák, není to moc slaný, worchestru tak jedna kapička. Tak, a tu je ten toast. Už ste to ochutnali? No, vlastně… Jo, je to zvláštní, ne, tatarák bez topinky? Myslíte? No, myslím. Ono s topinkou by ste nemali vôbec šancu si tatarák vychutnať. Tá topinka s cesnakom, to je zlozvyk. Má takú výraznú chuť, že všetko ostatné prebije. Preto sa u nás tak strašne dochucuje, aby chuť tej topinky ešte trochu prerazilo to, čo je na nej. Ale to už potom nie je tatarák, keď je tam toľko soli, horčice, tabasca alebo ešte ku všetkému aj kečup, je to taká ostrá korenistá mäsová nátierka, ale neni to tatarák. Pri tataráku totiž ide o chuť surového mäsa. Skutočný tatarák, to nie je jedlo pre každého. Poslouchám ji a cítím drobný chvění za krkem a mám dojem, že se mi trochu dělá husí kůže. Nemůžu se pohnout a nemůžu nic říct, jenom bych chtěl, aby tohle nikdy neskončilo, aby to říkala znovu a znovu. Musím něco říct, jinak odejde a už nic neřekne. No, ale teda… já myslím… ti Tataři to asi museli víc kořenit, ne? Aby se jim to někde v poušti nezkazilo… Třeba to aspoň víc nasolili, ne? Tatársky biftek s Tatármi nijako nesúvisí, nedostal sa do Európy ako mäso naklepané dakde pod sedlom kočovníkov. Tuším, že ho začali vyrábať v Paríži dakedy koncom devätnásteho storočia a nazvali ho steak à la tartare, lebo ho podávali s tatárskou omáčkou. Lehký mrazení v zádech a husí kůže pomalu ustupuje a teď s každým jejím slovem cítím tlak v břiše, je to podobný, jako když Lars Ulrich na živým koncertě kopne do šlapáku. Podívám se nahoru a řeknu jenom přiškrceným hlasem — aha. Slovenka odchází a já dál zírám na místo, kde ještě před chviličkou stála.

</section>
