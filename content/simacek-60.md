---
title: "Už to budou nějaké tři roky, co jsem náhodně zahlédl zprávu, že ve Velké Británii vyrobili poslední psací stroj, který okamžitě putoval do muzea\\. Kdy přestali vyrábět psací stroje u\_nás, netuším, nevím ani, kolik je u\_nás muzeí nebo sběratelů psacích strojů, ale že je mechanický psací stroj muzejní raritou, to už nejspíš tuší i\_většina klientů v\_Senior centru Lípa\\. Ani tady, v\_zapadlém domově důchodců, už není psací stroj běžným nástrojem\\. Vlastně je v\_celém domově, pokud vím, jen jeden jediný\\. Posledním majitelem psacího stroje v\_našem centru je ten hajzl Dvořák\\."
contentType: prose
---

<section>

pan otec

Dietní sestra Šárka se poslední dny celkem obratně vyhýbala jakémukoli hovoru o svém monoklu, ale když jí z obličeje konečně opadla modrofialová barva, opadly jaksi i její zábrany o tomto tématu promluvit. Dnes večer mi ukázala anonymní dopis adresovaný jejímu muži. Pisatel dopisu v něm vyjadřuje znepokojení nad osudem adresátova manželství a nad pověstí jeho ženy — tedy Šárky. Kostrbatým jazykem kombinujícím styl úředního hlášení a červené knihovny odhaluje „důvodné podezření“, že paní Šárka Zimková udržuje „tajný poměr na pracovišti“. S odvoláním na rodinné hodnoty a společenskou morálku nabádá autor dopisu pana Zimku, aby zjednal pořádek a zabránil paní Šárce Zimkové „nadále se spouštět“. Pisatel dopisu se podepsal jako „neznámý přítel“. Ten ubohý senilní pitomec si snad doopravdy myslel, že si zajistí anonymitu, když svůj udavačský dopis napíše na kufříkovém psacím stroji Consulta. Nepotřebuju porovnávat typ písma nebo slohové zvláštnosti tohohle udání; nemusím ani snímat otisky prstů z kláves nebo prohlížet pásku psacího stroje proti světlu. Ten zatracenej šmírák měl asi opravdu posledních dvacet let zastrčenou hlavu v zadku a nevšiml si, že už nikdo kromě něj na stroji nepíše. Takže co s tím? První nápady někdy bývají ty nejlepší. První nápad byl rozmlátit tomu hajzlovi jeho psacím strojem hlavu, druhý nápad byl naklepat na jeho Consultě sebevražedný dopis na rozloučenou a pak ho oběsit na prostěradle. Dobře, možná není úplně praktické držet se prvních nápadů, ale zcela bez reakce to sakra přece nenechám. V tomhle případě opravdu nejde použít stejné prostředky, jaké běžně užívá Dvořák, tady prostě platí „nejsme jako oni“, a i kdybysme stokrát chtěli být aspoň na chvíli jako oni, stejně se nám to nepodaří. Nemám pocit morální nadřazenosti, ale vážně nedokážu někomu kálet pod polštář, mazat mu na kliku zubní pastu nebo dělat něco podobného.

U večeře se mi podařilo nenápadně předběhnout malou skupinku klientů zdejšího centra, takže jsem se dostal v řadě hned za Dvořáka. Upřel jsem mu pohled na zátylek a připravil si pro něj co nejširší strojený úsměv, až se ke mně otočí. Jenže on se neotočil, nejspíš je to chlapík s tvrdou náturou, upřený pohled do zátylku ho nepohnul k tomu, aby obrátil hlavu. Tak jo, tvrďáku, co říkáš na tohle? Sejmul jsem ho běžným fotbalovým faulem — když se belhal přede mnou s tácem jídla, zlehka jsem ho zboku nakopl do kotníku zvednuté nohy, takže zakopl sám o sebe a skácel se k zemi. Povedlo se, obličej si zabořil přímo do talíře s nudlovou polévkou. Položil jsem svůj tác na stůl a sklonil se nad něj. Nestalo se vám nic, příteli? Můžu vám pomoct, můj „neznámý příteli“? Když slyšel obrat „neznámý příteli“, hned mu to došlo, vytřeštil oči a zakuckal se s nosem vraženým do polívky. Pomohl jsem mu vstát, sesbíral za něj ze země jeho večeři a přátelsky jsem ho poplácal po zádech. Na vašem místě bych si teď dával pozor, neznámý příteli. Buďte ve střehu a hlídejte si záda, ano?

</section>
