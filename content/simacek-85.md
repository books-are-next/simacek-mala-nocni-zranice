---
title: "Oni o\_mně mluví, jako bych tady nebyl nebo co\\. Já jsem tady, jsem živej a\_slyším to\\. Ségra na mě kouká a\_říká prej\_— „má horečku“\\. Nějaká ženská, co vypadá jako starší a\_macatější ségra od Moniky Bellucci, mi sahá na hlavu\\. Otec říká, že prej „k\_doktorovi ho můžem vzít zítra, teď ho zatím necháme vyspat“\\. Proč sakra říkáte „ho“? Já vás snad normálně slyším, ne? Nejspíš bych jim měl říct, že snad normálně můžou mluvit na mě a\_nebavit se o\_mně, jako bych byl mimo nebo co\\. Jenomže se mně asi nechce, tak říkám akorát\_— eeeh\\. Ani moc nevím, jak mě vlastně dostrkali do postele\\. Sylva se ptá, jestli chci čaj\\. No konečně někdo mluví na mě a\_ne o\_mně\\. Tak říkám\_— eeeh\\. Mobil\\. Chci mobil\\. A\_kde ho máš? Já nevím, nemám\\. Tak já ti zejtra koupím novej, chceš zatím půjčit můj? Zakejvu hlavou, pokusím se o\_vděčnej výraz\\. Zkouším se nadzdvihnout na posteli, abych se podíval, kde mám bundu, měl bych v\_ní mít to číslo\\. Chceš ten čaj? ptá se zase Sylva\\. Číslo, potřebuju číslo\\. Došlo jí to, takže mi za chvilku přinese lístek s\_číslem, kterej jsem měl v\_kapse\\. Vyťukám esemesku: „ahoj lucie uz jsem doma\\. co ty? nemuzem se treba nejak potkat?“ Držím mobil v\_ruce a\_koukám na displej, abych zachytil odpověď\\. Nejspíš jsem u\_toho na minutku usnul\\. Myslím, že se mně zdálo, že mi starší a\_macatější sestra od Moniky Bellucci strká teploměr do pusy\\. Možná ani není zas o\_tolik starší, třeba prostě akorát není dost vyretušovaná, měli by ji trochu projet Photoshopem\\. Když mi bere z\_pusy ten teploměr, vemu ji za ruku a\_říkám: To je dobrý, Moniko, to je dobrý\\. Photoshop je skvělej\\. Probudilo mě zapípání esemesky\\. Konečně\\. Kouknu na displej: „Dobry den, protoze Vam radi delame radost, mame pro Vas slevu 500 Kc na paradni tablet Samsung Galaxy Tab\_4! A\_muzete ho mit dokonce se slevou 1000 Kc!“ Co to sakra je? Proč mi to píše? Ta esemeska je fakt hodně dlouhá… Dočtu ji do konce\\. Jo takhle, tady píšou\_— „tak prijemne a\_rychle surfovani! Vas T-Mobil“\\. To si dělají srandu, proč mi posílají nějakou blbou reklamu? Fakt mě to stojí dost námahy, ale odpovím jim, píšu: „jdete do prdele“ a\_zmáčknu odeslat\\. Monica Bellucci říká tátovi\_— „má 38,8“\\. Zase o\_mně mluví, jako bych tady nebyl, tak radši zavřu oči\\. Za chvilku mě zase probere cvaknutí esemesky: „Vazeny zakazniku, litujeme, nerozpoznali jsme vas pozadavek\\. Pro pomoc prosim kontaktujte zakaznicke centrum\\.“ Ach jo, asi jsem tý Lucii ani neměl psát\\."
contentType: prose
---

<section>

pan syn

</section>
