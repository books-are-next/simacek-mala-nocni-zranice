---
contentType: prose
---

<section>

pan syn

Probírám se zpocenej do mátožnýho polospánku a zoufale se bráním tomu, abych se probudil úplně, venku je tma, já chvíli váhám, jestli je ráno nebo večer a co je dnes vůbec za den, silou tisknu oči a snažím se zase propadnout do sna. Už mockrát se mi podařilo nechat si něco aspoň trochu dozdát a nenechat se otravovat realitou, hned jak mi zabuší na čelo. Nevím, jestli byla Tamara vůbec na světě, když byla v Srbsku válka, ale mohlo by se mi třeba zdát, že jsem jako zraněnej válečnej hrdina ve špitále a ona sestřička, a asi by mě rozhodně měla udělat, jako za moje zásluhy o svobodu Srbska… nebo vlastně za zásluhy o jednotu Jugoslávie? Kurva, to se zbytečně komplikuje, taky by mi určitě řekla NE ne ne, já se na to vykašlu. Tak jinak, už vím — já jsem generál chorvatský armády a právě se chystáme postřílet Tamaře celou rodinu, ona jde za mnou, já ji utěšuju a jsem víceméně rozhodnutej, že nakonec vyměknu, neřeknu NE a budu vstřícnej. Tamara na mě kouká prosebně svejma nekonečně modrejma očima, je nahá, na sobě má akorát kousek nějakýho špinavýho válečnýho hadru… Sakra, kolik jí asi tak bylo, když tam byla ta válka? Nojo, tak teda ne, už jsem fakt vzbuzenej, ta válka mi to dohajzlu nějak zkomplikovala, začal jsem řešit národnosti a letopočty a co by asi tak měla na sobě, kdyby šla ke generálovi chorvatský armády. Vykašlat se na to. Asi snad vstanu. Já si tady lámu hlavu, jak ji gentlemansky ošukat, a nic — NE — prej ani ve snu. Mohla mi to udělat aspoň rukou. Příště, až se mi bude něco zdát, tak prostě budu chorvatskej generál a dám jí vybrat, jestli se nechá ojet, nebo odstřelit, bude to rychlý a jednoduchý.

Teď je furt tma, celej posranej leden je tma — nojo, vždyť je taky jedenáct. Takže je vlastně ještě včera, probudit se v jedenáct, to není úplně dobrý, to je jasný, že teď pár hodin neusnu. Dám si cigáro a budu muset vymyslet nějakou večeři, nebo je to snídaně? Když se člověk probudí v jedenáct v noci, nemůže si ani bejt jistej, jestli má snídat nebo večeřet. Tak začnu kávou a cigárem, tím odbudu snídani a budu prostě zvažovat nějakou večeři. Shodím ze sebe mokrý hadry, vezmu si něco domácího a seběhnu dolů a zapálím si. No hele — jde to, to cigáro i ta káva. Vlastně jsem před chvilkou byl nemocnej, a teď je to najednou mnohem lepší. Asi už jsem zdravej.

Kdo jde sakra teď domů, je jedenáct a dole slyším štěrchat klíčem v zámku. Tak vykouknu. Nazdar. Otec se ségrou. Oba vysmátí a hrnou se ke mně do spodního bytu. Co tady děláte? No, to je asi docela debilní otázka — ptát se, co tady dělají, žejo? Jenomže mě trochu zarazil ten společnej pozdní příchod, taky nezaškodí, když sám začnu trochu ostřeji, než třeba otce napadne, že by mohl začít nadávat, že mu hulím v jeho bytě. Byli jsme v kavárně, hlásí Sylva a uculuje se. Aha, nojo. V kavárně? No a proč jste mě nevzali s sebou? Já jsem tady byl sám a nemocnej. Ty jseš nemocnej? ozve se táta. Tak proč sakra nejsi v posteli? A rozesměje se. Byl jsem nemocnej, říkám byl. Ne že jsem. Už jsem se uzdravil. To už jsou ale oba v kuchyni a Sylva upíjí mou kávu. A otec hlásí, že by si dal taky kávu. Tak mu teda udělám kávu, Sylvě nechám tu svou a snažím se jim vysvětlit, že jsem prodělal úplně enormně rychlou chřipku. Já jsem normálně vůbec nemohl ani kouřit, bylo to docela vážný. Uzavřu téma své nemoci, kterou oni dva nejspíš skoro ani nevzali na vědomí. Jo, vidíš, taky bych si asi zapálil, říká otec. Hm, tak jo, no, tak mu ubalím cigáro. Jsem si říkal, že si dám nějakou lehčí večeři. Tak si asi něco malýho nachystám. Potřebuju se trochu probrat — po nemoci. Doprdele, oni se tomu zase smějou. Abych úplně neztratil tvář, tak ještě zašátrám v zásuvce a vytáhnu pár celaskonů, přinesu si je na stůl, položím tak, aby je oba viděli, spolknu a zapiju vodou. Tak jo, nechtěl jsem se nijak vnucovat, ale pokud před váma člověk zapije hrst celaskonů obyčejnou vodou z vodovodu, tak je snad už každýmu jasný, že si asi nevymejšlí, když říká, že je po nemoci. Tohle normální zdravej běloch nedělá, aby do sebe sypal celaskony a zapíjel je vodou. No, tak něco malýho nachystej, říká otec, když si zapálí. Co prej jsem chtěl jako chystat? Vlastně jsem chtěl nějak vyndat to, co je v ledničce, sednout k tomu a pojmout to úplně neformálně. No ale když už se ke mně teda chtějí přidat ti dva, tak tomu dám navíc trochu tý formy. Rychlá rekognoskace lednice, spíže a krátká konzultace se Sylvou, která mi poměrně přesným popisem obsahu ledničky v bytě o patro výš dá základní vstupní data o stavu zásob. No a to všechno teď v rychlosti zpracovává pravá polovina mýho mozku. Tam totiž prej je sídlo kreativity. Nebo je v levý? Nevím. Prostě celkem rychle jsem ze sebe vysypal poměrně slušný večerní menu, u kterýho vlastně nemusím doopravdy vařit. Bude to taková lehce eklektická zimní variace, říkám. Jako předkrm zvěřinová paštika s hruškovou redukcí, potom hrachový krém s trochou pečené slaniny a krutony, jako hlavní chod omeleta s chorizem a nakonec lehká variace lokálních sýrů a evropských salámů s bílými hrozny. No, takže asi tak. Při vší skromnosti musím říct, že to nezní špatně a oba celkem pokyvujou, jako že jo. Reálně je to úplně jednoduchý — ségra tam má od Vánoc sklínku domácí paštiky, kterou ještě neotevřela, a já k tomu lehce orestuju jednu hrušku — to bude ten předkrm. Hrachovou polívku prej má ségra v lednici od včerejška nebo co, slaninu a suchej chleba dodám a osmahnu, vajíček máme dost a taky má ségra chorizo, který prej u nich beztak nikdo moc nejí — takže to je hlavní chod, a ta lehká variace na závěr, to je ementál a eidam, který mám v lednici, kousek uheráku, nějaký zbytky jinejch salámů plus to, co zbude z toho choriza, a půl kila hroznů, který si koupila Sylva. Akorát když se pokouším navrhnout, že jako nápoj k předkrmu, polévce, omeletě i na závěr bych si dovolil podávat světlý ležák, tak se najednou dohadujou, že pivo jako ne, že už měli víno. No tak jak chtějí, já si s nima taky klidně dám víno, ale je jasný, že žádný nemám, takže v tom musíme jednoznačně spolíhat na ségru. Vyběhnu nahoru se dvěma taškama a vemu si teda od Sylvy z lednice pár drobností — paštiku, hrachovou polívku, chorizo, hrozny, ještě si v mrazáku všimnu nějaký zmrzliny a hned mě napadne, že ještě můžu klidně nakonec udělat zmrzlinu s horkou karamelizovanou hruškou. Jo, a ještě to blbý víno. Klid, tygře, spi dál, říkám švárovi, kterej vykukuje v pyžamu ze dveří. Vařím tatíkovi, víš, je nějakej vyhublej z toho důchodcovskýho lágru, chápeš. Pár blbostí mně chybělo, tak si to tady půjčuju od Sylvy, vysvětluju švagrovi, ale ten nic neříká, jenom kouká, asi spí vestoje nebo co.

Střídavě vařím a střídavě přisedávám ke stolu na jednotlivý chody a tatík se Sylvou celkem úspěšně tlačí první láhev vína. Než donesu na stůl paštiku, první láhev je v nich, a to já jsem z ní neupil snad ani dvě decka. No a tak to jde dál, co chod, to láhev, když sklízím ze stolu talíře od vaječnejch omelet, tatík otevírá už čtvrtou láhev a rovnou posílá Sylvu pro další. Nakonec je z toho docela úspěšná malá noční žranice. Tatík začal bejt po hrachový polívce a druhý láhvi najednou docela vtipnej a pere do nás historky z domova důchodců. Nejspíš si je tady na fleku vymejšlí. Když začne vykládat o dědkovi, kterej má sbírku pedofilního porna a terorizuje ostatní staříky tím, že jim sere rovnou do postele a vytírá se jejich polštářema, už je něco po pátý hodině, máme za sebou pět láhví a ze stolu už zmizely i sýry a salámy. Když tatíka přistihnu, jak se pokouší zabořit kávovou lžičku do sklenice se zbytkem paštiky, seberu poslední zbytky sil, ochoty a tvořivosti a rozhodnu se tuhle rodinu uchránit před totálním rozkladem. Fláknu ho přes ruku, seberu mu tu paštiku a vytáhnu z lednice ještě pár plátků slaniny — zbytkem tý paštiky potřu plátky anglické slaniny a zabalím to do celkem úhlednejch ruliček, srovnám ty ruličky na talíř a ozdobím je troškou povidel. Tohle jsou zvěřinové závitky se švestkovou redukcí, řeknu a položím to před něj — jí se to příborem, ne rukama, kurva. Já vám tady vytvářím pětichodový menu, vydávám ze sebe maximum a vy mně pak budete strkat lžíci do sklínky s paštikou. Je šest ráno, ségra a otec jsou podle mě úplně našrot a mně je najednou jasný, že je to všechno na mně. Na mně je držet tuhle rodinu aspoň trochu nad propastí úplnýho chaosu. Taky mě bolí hlava, to by se mi fakt nestalo, kdybych pil pivo.

</section>
