---
contentType: prose
---

<section>

pan šedý

Několik posledních dní jsem věnoval alespoň provizorní záchraně vedut, klenotů, které švagr naházel ke vchodu do sklepa. Jeden kus po druhém jsem musel nejprve přenést do druhého podlaží, očistit od prachu a vyfotografovat, potom důkladně změřit a pro každý kus vytvořit vlastní katalogový list s názvem, rozměry, stručným popisem a přiloženou fotografií. S lítostí jsem pak pro zarámované kusy hledal vhodné umístění na některé stěně v domě. Nemohl jsem je pověsit tam, kam by si zasloužily, tedy do nové pracovny. Byl jsem rád, že se mi podařilo najít pro díla Rudolfa Alta místo alespoň vedle schodiště.

Díky vánoční návštěvě inženýra Hromka načas ustala hluková ofenziva ze spodního patra, takže jsem napsal téměř celou úvodní kapitolu své zásadní práce. A v noci, poté co moje žena usne, zasedám k další pracovní směně. Neslyšně vyndám ze dna zásuvky publikaci vydanou transplantačním centrem IKEM — Láska prochází ledvinou. Nejnáročnější práce posledních dní, studium pro mne zcela nové problematiky. Tiše přiložím plstěný hrot zvýrazňovače na začátek řádku a zatrhávám: „V řadě zemí se provádí daleko více transplantací ledvin od žijících dárců než u nás. Například v USA či v Norsku je více než 50 % všech transplantací ledvin od žijících dárců, v České republice v posledních letech tvoří takové transplantace pouze 2—8 %, což představuje 20—50 výkonů za rok.“ Tohle je ovšem také zásadní informace: „Obecně platí, že ledviny transplantované od žijících dárců fungují déle než ledviny od dárců zemřelých. Průměrná doba funkce ledviny od zemřelého dárce se pohybuje mezi 8—12 lety, zatímco průměrná doba funkce ledviny od žijícího dárce je 20 let.“ Mé ženě je jen málo přes třicet let, pokud by se musela spokojit s ledvinou odebranou mrtvole, fungovala by jí transplantovaná ledvina do nějakých čtyřiceti let. A co potom? Raději nedomýšlet. Ovšem já nemám ve zvyku jen tak nedomýšlet. Celá moje osobnost je naopak nastavena k tomu domýšlet, důsledně domýšlet. To mi ještě nebude ani šedesát, budu ve věku, kdy bych měl přednášet na světových univerzitách, kdy by moje publikační činnost neměla ustat. Naopak, v tomto věku lze předpokládat, že většina mých prací bude překládána a publikována mezinárodně a jistě také poroste význam a prestiž samotného oboru. Budou přibývat nová a nová sympozia. Budu na vrcholu… a moje žena? Pokud by se spokojila s ledvinou od zemřelého dárce? Ani nedomýšlet. Ale já samozřejmě domýšlím. Průměrná doba funkce ledviny od žijícího dárce je dvacet let. Dvacet let, to samozřejmě dává mé ženě úplně jinou perspektivu, to jí bude kolem padesátky. Samozřejmě to také dává úplně jinou perspektivu mé práci. Nedovedu si představit žádné ospravedlnění pro to, aby se moje žena smířila s jinou ledvinou než s ledvinou od žijícího dárce, s dvaceti lety plnohodnotného života. Rozhodně se nesmíříme s jinou alternativou. Protože tady se jedná o perspektivu celého vědního oboru. Taky samozřejmě o zdraví mé ženy, to vlastně na prvním místě. Jistě. Na prvním místě jde o zdraví mé ženy. Že? To pochopitelně na prvním místě!

</section>
